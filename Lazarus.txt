Потяг здригнувся, проїхав ще кілька ярдів, протяжно свиснув і зупинився. Слідчий з особливо важливих справ Олександр Петрович Тюрин втягнув носом вокзальний дим, скривився і знову розвернувся до провідника. Маленький, не більш як п’ять футів на зріст, домовик продовжував тримати руку під козирок. Обличчя ховалося під довгим сивим волоссям, чуб переходив у кошлаті брови, ті — у вуса і нечесану бороду. Тюрин не бачив очей, і це його ще більше дратувало.
— За яким правом ви притягли мене до Києва? У понеділок я маю бути у столиці. На мене чекають у канцелярії імператора! Врешті-решт, я чотири місяці їжджу Межею і хочу додому!
— Але ж, ваше благородіє,— вкотре лагідно почав домовик,— ніяк не можна, колії розібрані. Поки цукор не зберуть, руху не буде.
Тюрин і без кволих пояснень розумів масштаб катастрофи. Пагорби під Бояркою червоніли від цукру. Поки пасажири першого класу підраховували, скільки мільйонів втратять Балабухи, Тюрин думав про скандал у столиці. Зі втраченого цукру мали бути виготовлені пуди першокласного сухого варення спеціально до імператорського столу. Магічний делікатес розплющував третє око, лікував від безпліддя, продовжував життя, на час повертав молодість, але найважливіше — полегшував муки спадкоємця Імперії. Імператор довго чекав на сина. Нарешті, після п’ятьох дівчат, було оголошено про появу царевича. За кілька років монарша родина в багато разів збільшила замовлення на «сухе варення». Відкрито про це не говорили, але у столиці всі знали — спадкоємець народився з «царською хворобою». Замість кісток мав у тілі скло, а у жилах — гнилу жовту рідину. Тому-то Імперія, як кров, точила цукор з Межі, вимагала дедалі більше сухого варення, натомість нечисть отримувала гроші й певні свободи.
«А свобод завжди замало. Дай на ложці — заберуть казан»,— подумав Тюрин. Знадвору долинали чергові політичні прокламації. У Києві — центрі Межі — було неспокійно. На дніпровському острові, який належав людиноподібним, знайшли труп людського хлопчика. Людошовіністи відразу оголосили, що це ритуальне вбивство. І понеслося. Люди спалили кілька будинків гмурів у Протасовому яру, а наступного дня пролунав вибух під потягом Балабухів, хоча останні належали до давнього київського роду людоведмедей.
Залізничні жандарми не знайшли нічого кращого, як відтягти столичний потяг до Києва — «для комфорту панів пасажирів». Обіцяли продовжити рух за маршрутом наступного ранку. Але Олександр Петрович занадто добре знав Межу, щоб у це повірити.
«У понеділок у Тамари іменини... І головне — застрягнути саме тут»,— пульсувало у голові. П’ять років роботи у спеціальному відділі поліції йому вдавалося уникати столиці Межі. Скільки не їздив губерніями нечисті, завжди планував так, щоб оминати Київ.
Тюрин безсило оглянув купе. Валізи німим докором стирчали з багажної полиці. Вирішив до останнього не знімати. Погляд упав на книжку, якою гамував думки на під’їзді до Києва. «Легенди про Змія», автор Лазарус — останній спогад про батька, єдиний томик, який вдалося врятувати з домашньої книгозбірні.
Фіранки легенько сіпнулися. З відчиненого вікна дихнув незвичний на середину травня жар. Поруч рушив черговий потяг.
— Люди, стережімося! Нечисть убиває людських дітей! Пом’янімо замученого отрока Ющинського! — знову долинуло знадвору. Тюрин нарешті визирнув у вікно. Більше з бажання ковтнути свіжого повітря, ніж з цікавості. Його обличчя зблідло. «Це не може бути він»,— прошепотів Тюрин, пхнув книжку до кишені, відштовхнув домовика і побіг до виходу.
*

Чоловік, якого Тюрин прийняв за батька, виявився чортом-лахмітником. Попри спеку, на тонкій фігурі бовталося кілька піджаків. На ратиці чорт натяг калоші, шия потопала у щонайменше трьох плетених шарфах, а ріжки затуляв розлогий солом’яний бриль. Такий і справді був у батька часів дитинства Тюрина. Але як він міг не помітити свиняче рило?
«Все шрам»,— заспокоював себе поліціянт, утираючи піт. Ліва щока лахмітника була зіпсута святою водою. На тому ж місці мав рубець і батько. Це Тюрин чітко пам’ятав, хоча з останньої зустрічі минуло понад двадцять років.
«Кляте місто, клята спека»,— думав Тюрин, намагаючись понад головами роздивитися, де вхід до начальника вокзалу. Мав намір будь-що вибратися з міста. Натовп вирував. Розклад збився. Публіка (переважно люди) сварилася, вимагала пояснень, нечисть нахабніла і користувалася велелюдністю.
Тюрин звик до людиноподібних у провінції. Там вони жили на своїх споконвічних територіях: лісові види — у лісі, земляні — під землею, водяні — ближче до води. Люди розбудовували власні містечка. Там, у провінції, Межа проходила чіткіше. Навіть у великих містах панував порядок. Але Київ завжди вирізнявся. «Тут хаос навіть у частині для пасажирів першого класу»,— обурювався поліціянт, спостерігаючи, як відьма-перекупка намагалася продати магічні настоянки круглолицій пані зі столичного потяга.
Крики агітатора про вбивство людського хлопчика майже губилися у загальному гаморі. Чорний кашкет з «ДО» на кокарді свідчив, що він належить до найбільш радикальної у Межі організації ненависників нечисті «Двоголовий орел». У якийсь момент натовп виплюнув чорта-лахмітника у шарфах просто на двоголовця. Зав’язалася перепалка. Тюрин побачив, як бруківкою покотилася калоша, і з гидливістю подумав, що розлючені пасажири таки знайшли цапа-відбувайла.
А ще за мить переляканий чортик вистрибнув з юрби і побіг пероном. Людські хвилі розійшлися і дали дорогу двом поліціянтам. «По когось прийшли»,— припустив Тюрин і подумки похвалив: арештовувати на вокзалі, ще до того, як злодій втік у місто, правильна практика.
Старший за чином покрутив головою і визначив напрямок, за ним слухняно рушив дебелий городовий. На подив Олександра Петровича, вони зупинилися біля його вагона і викликали провідника. І коли Тюрин подумав, що гірше вже немає куди, провідник-домовик махнув у його бік.
*

— Околодочний наглядач Топчій. Маю наказ зустріти вас і провести до міської поліції,— відрапортував чин. На вигляд Топчію було не більше сорока. Мав темно-руде волосся і жорсткі, наче зубна щітка, вуса. Мішкуваті повіки тисли на жовті маленькі очі, від чого здавалося, що Топчій постійно мружиться або готується до єхидної усмішки. Околодочний нервував. Раз по раз ліз до кишені, але ніби сам себе зупиняв.
— З якого це дива? — вибухнув Тюрин. Набрав у легені повітря і приготувався кричати. З досвіду знав, що брутальний крик діє на нижчих чинів, що свята вода на чортів.— Ви взагалі знаєте, з ким розмовляєте?
У голові вирували думки. Олександр Петрович перебирав сто і одну причину, чого б його могли заарештувати, і не знаходив гідної підстави. Хоча, направду, в Імперії головне бажання когось посадити — привід знайдеться. Навіть для найвищих чинів. «Особливо для найвищих»,— вколола підступна думка.
— Прошу звертатися по формі. За чиїм розпорядженням і з якої причини?
Тон справив враження на Топчія. На його обличчі відобразився сумнів. Чин пильно подивився на Тюрина, щось проплямкав самими губами, ніби пригадуючи завчене, недовірливо смикнув плечима і нарешті витяг з планшету якийсь папірець.
— Так точно, ваше високоблагородіє, але ж... Слідчий з особливо важливих справ, підполковник Тюрин Олександр Петрович, тридцять три роки, зріст — шість футів, волосся — темно-русяве, очі — сині, лоб — високий прямий,— прочитав околодочний і звів на Тюрина очі.— Все збігається. Це ж ви?
— І це всі ваші підстави для арешту? — тамуючи гнів, процідив столичний поліціянт.
— Арешту? — Топчій кілька секунд кліпав очима, а потім розплився у безтурботній посмішці.— Побий мене грім у страсну п’ятницю, то ви не так зрозуміли. Його високородіє поліцмейстер Києва Скалонне просить вас до себе. Це ж яке щастя, що ви тут застрягли. У нас же місто показилося. Уявіть, як зрадіють, що до справи візьметься слідчий зі столиці?
Не перестаючи посміхатися, Топчій видобув з планшета ще один папірець і простягнув Тюрину. Це була агітка «Двоголового орла». Першу шпальту займав портрет убитого хлопчика. Тюрин лише покосився на зображення, але до рук не взяв. Заклик агітатора досі стояв у вухах.
— Уже і висновок прозектора є,— Топчій спритно дістав новий документ.
«Сим засвідчую, що нагло вбитий Андрій Ющинський, 12 років, за біологічними ознаками є представником  , тобто людиною. Висновок зроблений на основі огляду зовнішніх покровів, кінцівок і посмертного стану тіла. Судово-медичний розтин на вимогу встановити ступінь приналежності отрока до   (водяників) проводив приват-доцент Університету св. Володимира Гальванеску ( )».
— Що це? — прочитав записку Тюрин.
— Ясно що,— з готовністю відповів Топчій,— Андрій цей зарізаний був до громади водяників приписаний. Сином значить-то водяника числився. Ну як сином — мамку його водопузий за дружину взяв. А отрок пасербом водянику був. От ми й замовили експертизу, бо ж за новим законом треба визначити підслідність: чи то людський злочин, а чи людиноподібних.
— А «мамка»,— наче на лайку, скривився Тюрин,— людиною, значить, була?
— А хто їх, бісових жінок, розбере? — розвів руками околодочний.— Але за документами так точно — гомосапієнка.
— Тобто ви хочете сказати,— запитав Тюрин, розуміючи, що сам себе втягує у справу,— що людська жінка вільно пішла за водяника, ще й сина до них привела? Людську дитину в громаду водопузих?
— Так точно,— кивнув Топчій.
— Кляте місто,— пробурмотів столичний поліціянт і зробив останню спробу.— Слухайте, все це дуже цікаво, але я не маю часу. За чотири дні мене чекають у столиці. В мої плани аж ніяк не входила зупинка в Києві.
— Та ви не турбуйтеся, там справи з комарину ніжку. У нас уже і підозрюваний є,— радісно проказав околодочний і махнув візникові. На подив Олександра Петровича, ним виявився огидний тип з лошачими вухами і копитами. Смерділо від канькача, або, як їх ще називали у Межі, вазіли, не краще за худобу. Але тільки цей вид людиноподібних міг змусити коней не сахатися нечисті.— Як каже його високородіє, не вистачає вашого експертного висновку,— завершив Топчій і запопадливо відкинув підніжку прольотки. Городовий прикріпив багаж.
— Експертного,— виправив Олександр Петрович, зітхнув і заліз в екіпаж. Поруч під нервове іржання коней умостився околодочний.
*

Київ був зовсім не схожий на холодну, вічно завіяну туманом столицю Імперії, де минуло дитинство Тюрина.
Місто над Дніпром приголомшувало барвами і веселою какофонією. Обабіч вулиці, що вела від вокзалу, височіли нові будинки, переважно з медово-жовтої фірмової київської цегли. Фасади прикрашали розмальовані ліплення. Здавалося, магічний багряний цукор не тільки наповнював кишені, а й додавав барв давньому місту.
Тротуарами прогулювалися люди і нечисть, ніхто не тримався свого боку. «І тут хаос»,— подумав столичний поліціянт.
На Бібіковському бульварі Тюрин мало не скрутив шию. Розштовхуючи перехожих, бруківкою ступав прегарний тулпар. Чарівних крилатих коней розводили татарські духи, що вже кілька століть мешкали біля ринку Шурум-Бурум. Тулпари рідко виживали за кордонами Межі, свого одного імператор був змушений щомісяця відпускати до Києва. Жінка, що, як і Тюрин, задивилася на прегарну тварину, злякано відскочила. Татарський дух протяжно свиснув і замахнувся нагайкою, аж з його волосся випало кілька ящірок, а під пахвою відкрилася дірка.
Тюрин вдивлявся у строкате і майже незнайоме місто, а перед очима виникали старі болісні спогади про цей і водночас зовсім інший Київ.
Темна квітнева ніч двадцятирічної давнини. Тривожні церковні дзвони. Клекіт і виття людиноподібних на подвір’ї. Постріли і запах диму. Батько, у старому турецькому халаті, з пантофлею у руці, метушиться й облаштовує тимчасові пристановища для біженців. Біля нього — темна постать. Потім мати казала, що це та, через яку все полетіло шкереберть. Нечисленні люди гуртуються навколо матері. Вони злобно витріщаються на нечисть, але бояться присутності батька. Мати, як налякана гуска, здіймає руки, кляне чоловіка прихвоснем мерзоти, кричить, що вони йому дорожчі за рідного сина. Дивний страдницький погляд батька. В ньому немає ненависті чи злоби, лише болісний подив. Ніби батько вперше так ясно побачив власну дружину.
Мати істерично наказує дванадцятилітньому Тюрину залізти на підводу. Там повно речей. Хлопець дивиться то на матір, то на батька і не може зрушити з місця.
Нарешті батько відсовує якийсь клунок, похапцем перехрещує і підсаджує сина на підводу. Якусь мить зазирає в обличчя, мовчки киває і розвертається, щоб продовжити розселяти людиноподібних. Тоді вони бачилися востаннє.
За два дні Тюрин уперше побачив Київ. Мати рахувала клунки, кричала на візників, переплачувала страшні гроші, так хотіла забратися з «бісівського» міста. Сашко ховався під башликом і всотував побачене. Містом їздили козаки з оголеними шаблями. Звідкілясь долинало страшне «Кощі!» і «Бий нечисть, це вони розносять пошесть!». На бруківці, наче випатрані нутрощі, валявся крам з пограбованих крамниць. Під ногами хрустіло скло. Над деякими вікнами ще здіймалися стовпи чорного диму. Криваві плями кричали про місця боротьби. Під стіною, наче викинута на берег риба, напівлежав жовтий висохлий злидень. На його колінах чорніла голова мавки. Тонкими, майже прозорими пальцями він вичісував з її довгого волосся засохлі квіти і щось тихенько наспівував. Тіло мавки вже почало танути, як передсвітанковий туман. Злидень звів очі на хлопчика й оголив гострі зуби у хижій і водночас беззлобній посмішці.
Лише за багато років Олександр Петрович дізнався, що вони тікали крізь горнило страшного погрому 1892-го року, коли від рук оскаженілого натовпу постраждало кілька тисяч людиноподібних, а Київ уперше зіткнувся з кощами.
Навіть через багато років він не міг збагнути, що ж змусило його батька — запеклого нечистененависника — відчинити маєток, щоб урятувати хоч когось...
— Нарешті! — оголосив Топчій. Канькач ледь устиг зупинити коней, коли околодочний з явним полегшенням вистрибнув на землю.
Міське управління поліції містилося у величезному трикутному будинку Присутствених місць. Топчій показав на боковий вхід, і Тюрин рішуче попрямував до дверей. Постановив за будь-яку ціну чимшвидше розв’язатися зі справою.
*

Київський поліцмейстер Олександр Олександрович Скалонне займав кабінет з вікнами на стародавню Софію. Краєвид на собор додавав обстановці особливих барв. Імператор з портрета на стіні дивився лагідно і майже по-батьківському. Колекція на етажерці відразу попереджала про смаки Скалонне. «Щоб прохачі й чиновники раптом не помилилися з подарунком»,— подумав Тюрин, кидаючи кислим оком на виставку срібних виробів з ювелірного заводу гмура Маршака. Окрему полицю займала мініатюрна копія Присутствених місць із гербом міської поліції на фасаді.
На подив Тюрина, київський поліцмейстер не припиняв писати, ніби до нього зайшов рядовий служака. Величезне черево важко здригалося, йому в такт колихалися розкішні білі вуса. Круглі рум’яні щоки вкривав піт. Навіть така дрібна робота вимагала від товстуна чималих зусиль.
Нарешті Скалонне схопив срібну пісочницю для промокання чорнила, щедро «посолив» папір і звів очі на Тюрина.
— А, столичний гість. Що ж, чимало про вас чув,— сухо проказав поліцмейстер.— Сподіваюся, вам буде зручно у нашій холодній?
Тюрина ніби мокрим рядном накрили. Знову жарт — чи цього разу таки правда?
— Як я вас? — Скалонне насварився пальцем і розреготався.— Розказав-розказав Парфентій, як ви подумали, що то вас арештовувати заявилися. Цікаво, які такі грішки ховає «столичний Лекок», гроза нечисті? — поліцмейстер змовницьки підморгнув.— А ви не дивуйтеся, чимало про вас знаю. Свого часу все міністерство внутрішніх справ гуділо. Аякже! Як ви порятували велику княжну з пазурів упирів. Знаменита царськосельська змова. Це ж треба було викрасти княжну і спробувати перетворити її на упирицю! Подейкують, ви сам на сам з одним з «батьків» зійшлися?
— Так, Грінівецький,— недовірливо проказав Тюрин. Перед очима спливло бліде, заюшене чужою кров’ю обличчя. Голова клану з обернених ним особисто упирів бився люто. Тільки завдяки керівнику царської охорони Тюрину вдалося вгатити в упиря кіл. А от полковник загинув.
— То правда, що по смерті «батька» згоряють усі «діти»? Кажуть, по Грінівецькому згоріло зо дві сотні упирів?
— Сімдесят шість,— виправив Тюрин.
— Ну-ну,— хитро прицмокнув Скалонне, ніби звинувачуючи у зайвій скромності.— А ця справа зі спаленням упирів у Нагуєвичах? — провадив Скалонне.— Та ви сідайте, почувайтеся як удома. Чаю? Маю на будь-який смак: від мавок, нявок, польовиків чи лісовиків. Чим багата Межа — все маю. Чи, може,— очі поліцмейстера хитро блиснули,— живого соку?
— Олександре Олександровичу,— Тюрин багатозначно вирішив обійтися без звань: хоч і був нижчим за званням, але ж зі столиці,— у мене зовсім мало часу. Мушу бути у столиці за чотири дні, тож хотів би знати, чим можу допомогти.
Скалонне пісно хмикнув.
— Розумію-розумію. Ви, столичні, звикли до інших темпів, а у нас місто маленьке, веселе, як бачите.
Тюрин мало не випалив: «Не те слово веселе».
— Як що і стається, то воліємо самі розбиратися,— зауважив Скалонне.— Але як не скористатися присутністю в місті блискучого слідчого?
«Аякже, нагодою спихнути відповідальність за справу на приїжджого. А в разі успіху підкреслити, що я тут був неофіційно, а всю роботу зробили місцеві»,— про себе додав Тюрин.
— Оце вбивство,— провадив поліцмейстер,— уже наробило галасу. У нас є тут особливо палкі люди...
— «Двоголовий орел»? — випередив Тюрин.
Поліцмейстер лише зітхнув.
— То пішов поголос, що Ющинський — ритуальна жертва. Знаєте, всі ці історії про змієпоклонців. У нас тут досі вірять, що мати Змія — Апі — вимагає людських жертв.
На згадку про Змія, Тюрин відчув у внутрішній кишені книжку батька. У Межі вірили, що тисячі років тому між людьми й нечистю відбулася остання Велика війна. Нечисть на чолі з царем Змієм-Обадією здобула перемогу. Але по смерті Змія людиноподібні втратили все. Імперія на чолі з людьми поглинула край, а нечисті було дозволено жити лише на території Межі.
— Тоді це точно не до мене. Давніми культами, та й революціонерами, у нас займається Четвертий відділ.
— Так-так,— злякано погодився Скалонне, а на обличчі так і читалося: «А вас, шановний столичний гостю, голіруч не взяти». Жодна істота у Межі не любила політичного відділу жандармерії, що спеціалізувався на виловлюванні ворогів Імперії.
— Але то лише чутки,— поліцмейстер важко вибрався з-за столу і підійшов до Тюрина.— Насправді все просто. Поголос пішов через банальну людську заздрість. Труханів острів перейшов у виключне володіння нечисті після законів імператора Реформатора, діда нашого нинішнього благословенного,— Скалонне побожно розвернувся до портрета.
— Тобто там може жити лише нечисть? — здивувався Тюрин.
— І жити, і вести комерцію. А місце там рибне, якщо можна так сказати. Кордон з Чернігівською губернією. Люди скільки подавалися і собі отримати там землю, але ж ніяк — закон-с,— очі поліцмейстера дивно блиснули.— І тут людського хлопчика знаходять з розпоротим животом на території виключного мешкання нечисті. От і здійняли галас. Відчули, так би мовити, нагоду попсувати кров нечисті. І ви знаєте провінцію? Одразу почали закидати місцевим. Мовляв, то ми десь помилилися, не тим дали острів. Тільки і чекай, що підуть шукати правди до столиці, писати кляузи, шукати дрібні недоліки...
Скалонне впритул підійшов до Тюрина. На обличчі поліцмейстера застигло німе запитання.
— Найменше мені б хотілося копирсатися у чужих дрібних недоліках,— мовив Тюрин: він добре розумів стандартний набір недомовок місцевих. До кольок боялися, що столичні почнуть пхати носа куди не слід. Особливо тут, у Межі.— Власне, я ж тут неофіційно. Можемо вдати, що мене тут і не було, і розійдемося, як у морі кораблі,— Олександр Петрович скривив невинну пику. Скалонне недовірливо посміхнувся.
— Ні-ні, дорогенький. Тут уже без вас ніяк,— почавши розмову, поліцмейстер уже не міг просто позбутися столичного гостя, хоч би і як цього хотів.— Та й справи на копійку. Ми теж не ликом шиті. Вже й убивцю затримали,— Скалонне переможно розправив вуса.— Неподалік від тіла знайшли водяника. У кущах ховався, водопуз пустоголовий. Увесь у крові.
— Хлопчика? — запитав Тюрин, а про себе подумав, що вся розмова була спробою вивідати, чи становить він загрозу для місцевих, чи не по їхні душі заявився.
— Так-так, а кого ще? У водяників крові немає. Передбачаю, дорогенький Олександре Петровичу, ви знову скажете, що для суду цього достатньо. І я так думаю, але мовчить водопузий. І добре, що ви нам нагодилися. Вже столичний точно язика рибопикому розв’яже.
Тепер уже Тюрин скрушно зітхнув. Він спеціалізувався з особливо небезпечних видів і ще ніколи не працював з підозрюваним водяником.
*

— Чому він у воді? — суворо запитав Тюрин.
У камері смерділо, як у давно не митій бані. Посередині темного вогкого приміщення стояла висока діжка. З неї стирчали вибалушені, наче у великої риби, очі. Від очей угору тягнулася мотузка, прикріплена до механізму, схожого на журавель, яким підіймають воду з криниці.
— Ясно чому,— Топчій почухав жорсткі вуса,— мусимо хоч раз на день занурювати. Це ж водяник, без води засохне,— додав для певності.
— Ви що думаєте, я не знаю особливостей цього виду? — визвірився Тюрин.— Підіймайте!
Топчій незадоволено хмикнув і кивнув городовому, з яким зустрічав Тюрина на вокзалі. Здоровань натиснув на важіль. Мотузка напнулася, з діжки полилися вода, і на поверхню вигулькнуло гладке напівпрозоре тіло. Водяник безпорадно замахав ногами-ластами. Він був схожий на воловий міхур з брудною водою. Голова переходила у тіло, руки закінчувалися п’ятірнею з перетинками. Глибоко посаджені риб’ячі очі дивилися в різні боки. Широкий сом’ячий рот беззвучно зіпав.
— І як, по-вашому, я маю дізнатися, де на ньому була кров, після цієї ванни? — Тюрин розвернувся до околодочного.
— Так...— Топчій зрозумів свою помилку, винувато почухав потилицю і ткнув у водяника,— весь писок був замурзаний, трохи на животі, ну і лапи.
Тюрин наблизився до підозрюваного. Намагаючись не торкатися, оглянув руки. Пальці з перетинками закінчувалися тонкими нігтями. У роті стирчали пласкі риб’ячі зуби. «Такими перетирати, а не шматувати»,— подумав сищик, пригадуючи звіт доктора Гальванеску. Хлопчика знайшли з розпоротим черевом, без внутрішніх органів. Тюрин подивився у круглі, ніби затягнуті мулом, очі.
— Такий без наказу старійшини нічого не скаже.
— Так і я сіятельству який день кажу! — просяяв Топчій.— А вони хоч ріж мене з ним на острів до старшого водяника не пускають.
Тюрин уперше уважно поглянув на околодочного, на обличчі промайнула тінь цікавості.
— Завтра зранку і поїдемо. І ще одне, Парфентію...— Олександр Петрович ніби згадав давню думку.— Я звернув увагу, що у доктора Гальванеску, який оглядав тіло Ющинського, у підписі стоїть  ?
— Бо ж він змієголовець,— відказав Топчій.— А згідно з новим законом про відкритість...
— Знаю, знаю,— закінчив за нього Тюрин, ретельно витираючи руки після огляду водяника. Вони перейшли до маленького кабінету з єдиною окрасою — вікном на Софію,— кожна не-людина має підписувати своє видове. Але ж розтин людини усюди на Межі має робити людина чи не так?
— Так теє-то, ваша правда,— Топчій потупив погляд,— але доктор Карпинський, наш людський прозектор, хворує, значить-то,— на останньому слові околодочний торкнувся шиї ребром руки і для певності додав,— запій у нього. Тому-то змієголовець і робив розтин. Так-то людину тільки людина може чикати. Закон-с знаємо.
Дзвони на Софії відбили дев’яту. Тюрин стомлено потер перенісся. У «Європейському» на нього вже чекали валізи, гаряча вечеря, а головне — нормальне ліжко. Це була перша приємна думка після небажаної зупинки в Києві й цілого дня в управлінні поліції.
Тюрин визирнув у вікно: місто огортали м’які літні сутінки, духоту і сморід розганяло свіже повітря з Дніпра. Олександр Петрович чи не вперше малодушно подумав, що цього конкретного разу можна поступитися якістю на користь швидкості розв’язання справи. Головне — забратися з триклятого міста, поки старі рани остаточно не відрилися.


Сонячне проміння ледь торкнулося води, коли Тюрин з Топчієм залізли у човен, щоб відплисти на Труханів острів. Сищик виспався, навіть устиг поснідати. Яєчню, звісно, пересмажили, а замість живого соку товстий домовик підсунув звичайне розведене варення. Але Тюрин не став сваритися. Це лише тимчасове пристановище. Ранкова прохолода і солодкий аромат нескаламученої води заряджали надією, що він швидко покінчить зі справою і залишить Межу.
Діжку з водяником вмостили на кормі. Звідти долинав невдоволений плюскіт. Аквуси не люблять прямого сонячного проміння.
Алконост-перевізник скинув взуття, голими пташиними пальцями вчепився за ніс човна, тонкими руками міцно обхопив весло. Людоптах нагадував барвистого півника. На голові мав червоний гребінь, з-під дзьоба до підборіддя спускалися розкішні багряні сережки. Темно-сині переливчасті крила, складені за спиною, відкидали на воду чудернацьке відображення, ніби хто розлив фарби.
Човен ледь чутно підстрибував на хвилях. Навіть водяник у діжці заспокоївся.
Дорогою до Труханового острова Тюрин виявив одразу дві особливості нового помічника: Топчій мав неабияку пристрасть до соняшникового насіння. Сказав, що так гамує нерви, хоча Олександр Петрович так і не зрозумів, чого б це околодочному досі хвилюватися. А по-друге, майже повсякчас теревенив.
Топчій розповів, що людиноподібні здавна вважали Труханів острів своїм. Залишалися там жити навіть після 1827-го року, коли імператор Палкін наказав виселити з Києва всю нечисть.
У 1861-го його наступник — цар Реформатор — дозволив людиноподібним повернутися. Був затверджений ліберальний «Порядок дозволу на постійне й тимчасове проживання». Міська дума передала Труханів острів нечисті, яка отримала особливі права й пільги на ведення там справ. Люди стали лише гостями на привабливих землях середини ріки. Водяники полюбили місцевість за тінистий ліс і вологість, власники розважальних закладів — за віддаленість від гучного центру, купці й особи комерції — за зручне розташування. Кордон із сусідньою губернією давав широкі можливості для махінацій з товаром. Зберігай, перевозь, плати мито, де вигідніше.
— Водяники дедалі більше на пароплавні компанії працюють. Немає кращих на підводні роботи. Вони на суходолі недолугі, вайлуваті, а у воді як риба. Хіба русалки доженуть. Але ті непутящі,— околодочний зневажливо, ніби відганяючи муху, махнув рукою,— ото тільки у Гінди і працюють.
— У Гінди — це в будинку розпусти? — перепитав Тюрин. Публічний дім відьми Гінди був добре відомий і за кордонами Межі.
— Так,— кивнув околодочний,— опріч її закладу, на Трухашці ще яхт-клуб перелесника Тартарова й Біологічна станція доктора Гальванеску, а ще князь Басараб дачу будує, але то аж на тому кінці. Ви б знали, як довго вони всі пороги оббивали, щоб тут земельку отримати!
— Який енергійний ваш доктор-змієголовець, і тут працює,— зауважив Тюрин.
— По смерті останнього директора станції переїхав,— відказав Топчій.— Той від старості тикнувся. А так точно — дохторів з нечисті у Києві небагато. А в Межі, кажуть, ще менше. То ж треба вивчитися, отримати підтвердження нешкідливості виду, ліцензію. Одиниці вибиваються.
Тюрин вчув заздрість у словах околодочного. Топчій мав рацію. Тямущі види переважно займалися комерцією. Імперія робила все, щоб обмежити доступ людиноподібних до професій, які вважалися людськими.

Цвіте терен, цвіте терен, а цвіт опадає,—

закурликав алконост-перевізник. Він підставив обличчя сонцю і розтулив дзьоба. Здавалося, пісня лунає просто з горла.

Хто з любов’ю не знається, той горя не знає.
А я молода дівчина, та й горя зазнала,
Змія-царя полюбила, щиро покохала.
Злії люди — воріженьки царя обплутали,
Хитрощами одурили, в землю заховали.
Ой ти, Змію-богатирю, як тебе звільнити?
Як з темниці земляної на світ запросити?

Олександр Петрович не вірив своїм вухам. Так заколисував його батько. Казав, що це старовинна легенда нечисті. Час і материна заборона згадувати про людиноподібних стерли сюжет.

Ой візьму я своє серце та й піду шукати,—

текла пісня.

Змія-царя із полону людського звільняти.
І тоді здригнуться гори, нечисть усміхнеться,
Місто Змія стане вільним, як дівоче серце.
А я молода дівчина, що ж мені робити?
Хто поможе сиротинці Змія визволити?

Тюрину страшенно закортіло почути завершення пісні, ніби від того, чи визволить дівчина Змія, залежала і його власна доля. Чарівний спів алконоста обірвав околодочний.
— Осьдечки вони — водопузі,— оголосив Топчій і махнув на низку елінгів і барж, що вгризалися у піщаний бік Труханового і були головним місцем роботи водяників.— А тіло знайшли нижче за течією, де гать,— попередив наступне питання шефа. Тюрин крутонув головою, але побачив лише суцільну зелену стіну. Острів завертав на схід, ховаючи від очей менш населені місцини.
Водяники жили у чудернацьких будинках на ніжках. Під кожним не висихало болото. Влітку на нижньому вологому поверсі рятувалися від спеки. Взимку нижній поверх затуляли відкидними стінами з пресованого очерету. Тут впадали у сплячку старі, слабкі й малеча.
— Хто мало рухається, стає мов те морозиво — крихкий і холодний,— пояснив Топчій.— Сильніші охороняють і підтримують тепло у верхній — основній — хаті.
Найбільше водяники цінували весняні паводки, коли дніпрові води сягали вікон і виганяли нечисленних людей з острова до міста. Тоді водяникові жінки метали ікру.
Поки Топчій з алконостом вивантажували діжку з підозрюваним, Олександр Петрович з подивом спостерігав за народженою цього року малечею. Діти водяників більше нагадували мильні кульки, ніж дорослих аквусів. Рідина всередині була майже прозора, а личка переливалися всіма барвами веселки.
Жінки й чоловіки водяників відрізнялися між собою лише одягом. А носили хіба якийсь елемент з гардеробу людей. Один ішов у картузі, інша поправляла хустку, ще один водяник підтримував мішкуваті штани. Всі озиралися, ба й зупинялися, щоб роздивитися прийшлих. Топчій організував кількох водяників, і вони взялися тягти діжку на конструкції, що найбільше нагадувала санчата. Замість полозків використовували ковзкі бруси. Тюрин подумав, що схожим методом човни спускають на воду.
У центрі селища чорніла калюжа завширшки у сажень. Над нею звисала ряднина з намальованою рибою, обведеною колом. Водяник у картузі, проходячи повз, побожно схилився і плюнув у темну воду. Те саме зробили кругленькі, наче міхури з холодцем, молодиці у хустках..
— Король джерел,— прошепотів околодочний,— їхнє божество. Скільки вже змушували засипати, а воно знову з’явилося. Кажуть, бездонне, але якщо кинути золотий, то потім знайдеться в іншому джерелі, хоч і за сто верст. Брешуть, що і водопузі так мандрують.
Над священною баюрою і головним куренем розкинулася стара верба. У її гілках поліціянт зауважив ще одну чудасію — з десяток величезних, наче для гірських орлів, гнізд, складених з латаття, лози, пір’я і різнокольорового людського дрантя. З одного спускалися довгі зелені коси.
— Русалчині,— зневажливо махнув рукою Топчій.— Підживають тута. Теж Джерелу вклоняються.
Ніби на його поклик, з ближчого гнізда звісилося заспане личко. Блідими, майже прозорими кулачками русалка потерла повіки, і на поліціянта витріщилися жахні молочні очиська. Удень водяні дівки були геть сліпими.
— То хлопчик жив тут? Як узагалі це можливо? — запитав Тюрин. Під ногами хлюпало, а в шию впилися перші комарі. Селище водяників, попри літню спеку, потопало у тіні.
— Ющинський — мамчине прізвище. Її Кит Сомський сюди вже з пузом привів. Хто справжній родитель — ніхто не знає. У аквусів же з людьми дітей бути не може. А мамка ще та хвойда. Відразу, як народила, втекла з солдатами у Чернігівську губернію. Сомський став за батька. А як він згинув, хлопчика лишили громаді,— Топчій легенько гепнув носаком маленького водяника, той покотився ринвою і під регіт товаришів гепнувся у канаву.— Дурень Сомський вирішив у спеку на торг вийти.
— Пересох, чи що? — не зрозумів Тюрин.
— Та ні. Ясно, висох би на шмарклі, гарантію даю, але то подільські рибалки допомогли. Дуже вони, знаєте, водяників не люблять після того, як ті загарбали найбагатші рибні місця. Тобто отримали виняткове право. І знаєте,— по паузі провадив Топчій,— хлопчик сам захотів тут лишитися. Водяники його полюбили, чи що? Бачили б ви, що виробляли, коли ми тіло забрали, а цього,— Топчій кивнув на діжку,— з кущів виловили. Всю ніч у барабани били і довкруж Джерела кола виводили.
Тюрин здивовано скинув брови. В очікуванні, доки діжку з водяником втягнуть до головного куреня, вони зупинилися на сходах. Це була найбільша будівля у поселенні. Стовпи, що вели нагору, прикрашало різьблення у вигляді риб, сходи встеляв очерет, але смерділо, як на рибному базарі у спеку.
— Їхній старійшина — Лобаст Сигізмундович — пузир поважний, але трохи різкий,— попередив Топчій і пропустив Тюрина.
Голова громади

зустрів гостей, сидячи у широкій дерев’яній діжці. Лицем скидався на старого сома, з довгими вусиками над товстою губою. Мав важке напівпрозоре тіло, заповнене темною рідиною. Великою жаб’ячою лапою Лобаст раз по раз зачерпував із сусідньої посудини дрібну рибу і закидав до широкого рота. Поряд у менших діжках плюскотілося з десяток старих аквусів.
Топчій затулив носа від важкого духу і представив начальника.
— За всієї поваги до вашої втрати, Лобасте Сигізмундовичу,— відкашлявся Тюрин,— але одного з вашої громади,— сищик показав на підозрюваного у діжці; голова водяника вивищувалася над водою так, щоб він зміг говорити,— знайшли неподалік від тіла Ющинського всього у крові. Я особисто не впевнений, що це зробив він,— Тюрин злегка нахилив голову. Чув би його зараз Скалонне, але Тюрин мав завоювати довіру водяників.— Проте підозри серйозні. Ваш же аквус, замість виправдатися, мовчить. А це тільки погіршує ситуацію,— не здавався Тюрин.— Хоч як його звати?
Старійшина закрутив очима, але не зронив і звуку.
— Бу-у-ульк,— нарешті вихопилося з широкого горла.— Бу-бульк. Брр-рр. Бу! — наче водоспад, пророкотав водяник. На подив Олександра Петрович, підозрюваний аквус із діжки розродився не менш гучною відповіддю. Тюрин багатозначно подивився на помічника.
— Лобасте Сигізмундовичу,— благально схилився Топчій,— прошу по-нашенському. Пан зі столиці.
Останню фразу проказав ніби вибачаючись, так що Тюрин незадоволено звів брови.
Великі риб’ячі очі старійшини водяників залишилися порожніми — він навіть не глянув на околодочного. Тюрин уже вирішив, що справи кепські, коли старійшина знову подав голос.
— Мокрий Лин,— повільно, ніби над силу, проказав Лобаст Сигізмундович.— На верфі з Сомським працював.
— І як Мокрий Лин може пояснити, чому ховався у кущах неподалік тіла, ще й у крові? — обережно запитав Тюрин.
Водяник з діжки знову щось голосно пробулькав.
— Рибу їв,— без жодних емоцій переклав старійшина.— Андрійка не вбивав. Людей злякався, тому і сховався.
— Слухайте,— Тюрина здивувала байдужість старійшини.— Я хочу дізнатися, хто вбив хлопчика. Поки що всі факти вказують на одного з ваших. Якщо ви мені не допоможете, я теж зроблю такий висновок.
Водяник з діжки видав ще одну трель. Лобаст Сигізмундович мовчки вислухав, кілька разів беззвучно плямкнув губами, ніби зважуючи, що казати, і промовив:
— Андрійко, бульк, наче та риба у воді, свободу любив. Джерельна дитина. Мав у собі подарунок Джерела Змієві, бульк,— показав Лобаст на зображення на стіні. Як і над калюжею, тут була намальована риба у колі.— Жодні сіті його не обмежували. Бувало, кілька день островом вештався. Так і цього разу. Востаннє його бачили за день до загибелі. Казав, до інших піде.
— До інших?
— Тих, що нижче за течією живуть,— тихо, наче занурюючись під воду, пробулькотів водяник.— Змієголовець дива у банках показував, бульк. Рибу заспиртовану, іншу наругу над природою...— (Інші водяники у курені незадоволено заплямкали риб’ячими губами).— У відьми теж цікавинок чимало. Ми б його ніколи не вбили.
Пузир замовк. Ще кілька разів клацнув щелепою, як викинута на берег риба, але звуку не подав. Як і в риб, обличчя водяників не видають жодних емоцій.
— Мокрий Лин посидить у нас, поки все не з’ясується,— проказав сищик.
Якусь мить нічого не відбувалося, а потім старійшина водяників несподівано голосно проказав:
— Бульк! Він наш! Маєте тут лишити.
Вперше у голосі Лобаста зазвучало обурення. Річкове царство заворушилося. Інші водяники у курені ледь чутно забулькали.
— Ми привели Лина сюди з поваги до ваших звичаїв. Але він — головний підозрюваний. Раджу подумати про його захист.
Тюрин махнув околодочному. Топчій демонстративно поправив портупею, накрив покришкою діжку з підозрюваним і штовхнув її до виходу. Попри те, що діжка сягала його голови, Топчій навдивовижу легко доправив її на ґанок. Тюрин, не зводячи очей з водяників, задкував за околодочним. Булькання посилювалося, але жоден з водяників поки що не зрушив з місця.
— Якщо раптом щось пригадаєте, знаєте, де мене знайти,— з дверей кинув Тюрин.
На майдані на них чекала нова неприємність. Здавалося, все село вишикувалося вздовж дороги і, як і водяники у курені старійшини, вороже булькало. Попри погрози Топчія, жоден не зголосився відтягнути діжку до човна. Тюрин повільно закасав рукави і став поруч з околодочним. Вуса Топчія нервово сіпалися, але й він прагнув зберегти лице.
Нарешті, пройшовши живий коридор з напівпрозорих рокітливих тіл, вони спустили діжку до човна і голосніше, ніж це було потрібно, наказали алконосту рушати.
*
— А ви казали, вони мирні,— Тюрин відтягнув комір від мокрої шиї і поглянув на Топчія.
— Та мирні,— вдарив рукою об човен околодочний.— Аквуси — закрита громада, зазвичай покірні. Не знаю, який ґедзь їх укусив.
Топчій досі стежив за берегом. Тіла водяників ледь угадувалися в кущах, але булькання не стихало. Здається, жоден не кинувся їх наздоганяти.
— За весь час служби хіба кількох водяників на крадіжках ловив,— Топчій зняв картуз і витер чоло.— Раз на чотири роки буває велика повінь. То вони, користуючись водою, витягують дріб’язок з подільських хат. Ну, вклоняються Джерелу. Але це дитячі забавки, без усіляких там тобі ритуальних жертвопринесень. Побий його лиха година, з цим убивством усе місто показилося.
— Може, Мокрий убив Ющинського, бо хотів помститися людині за смерть друга? — спробував знайти мотив Тюрин.
— Та у водяників і поняття такого — «друг» — немає. Крім того, хлопчика аквуси дуже шанували.
— А що це Лобаст про «подарунок Джерела Змієві» булькав? Ви зрозуміли, що це значить?
Очі Топчія перетворилися на щілинки. Він зазирнув в обличчя шефу і промовив:
— Та ясно що. Ходить тут одна легенда. Мати в дитинстві розказувала. Ніби Змій перед початком Великої війни отримав подарунки від старих богів і вождів усіх видів. А Джерело — саме таке старе божество. Так от, у казці ці подарунки змінили тіло і перетворили Змія-Обадію на великого непереможного воїна.
— Дивно, не пам’ятаю цієї історії. Треба перечитати,— Тюрин, ніби на підтвердження, дістав книгу Лазаруса.— Так, а як цей «подарунок» знову опинився у водяників?
— По смерті Змія,— Топчій без особливої цікавості глянув на зелений томик, заліз до кишені, витяг жменю насіння і задоволено крекнув. До нього повернувся звичний настрій.— Коли тіло мертвого Змія розрубали, то подарунки забрали дарувальники. Але ж то казки. Їх у Межі, он, на цілу книжку.
Олександр Петрович нагородив околодочного недовірливим поглядом, а про себе подумав, що і не за такі казки животи ріжуть. Фанатична віра іноді штовхає на найжахливіші вчинки.
— Відвеземо водяника — і назад,— сказав Тюрин.
Околодочний здивовано витріщився.
— Ви зауважили, що саме Лобаст сказав про убитого? Хлопчик вештався островом. До Гінди ходив. Його ж десь там і знайшли? — Тюрин зручніше вмостився у човні, готуючись до тривалої подорожі. Навіть розгорнув книгу Лазаруса.
— Так точно,— зітхнув околодочний.
— Я ж сподіваюся, місце злочину хтось охороняє? — Тюрин опустив очі на першу сторінку — вирішив знову перечитати з самого початку. Подумав, що у цій справі пригодиться знання місцевих вірувань.
— Так точно, городовий. Без вас нічого не чіпали,— невпевнено відповів околодочний.— Але тут така справа...
— Дуже добре, зекономимо час,— промимрив сищик.— Ваш городовий відвезе водяника і повернеться по нас. Давайте до нього.
Топчій кинув оком на шефа, зітхнув і зробив знак алконосту. Перевізник розпростав крила і, маневруючи ними, наче вітрилами, змінив курс човна.
Околодочний відвернувся, непомітно щось порахував на пальцях, знову поглянув на Тюрина, махнув рукою, мовляв, «чи пан, чи пропав — двічі не вмирати», і поліз до кишені по чергову порцію насіння.


Легенда про походження людиноподібних

Згідно з книгою Зорах, сувоями з глибин Мертвого моря, свідченнями Бен-Сіра, перший людиноподібний вибрався з темного, як колодязне дно, і звабливого, як перезріле сонце пустелі, черева Ліліт, Нечисть вірить, що демониця була вінцем творіння і першою жінкою Адама.
Бунтівна жінка постала зі слова й повітря, на відміну від першого чоловіка, створеного зі слухняної глини, Мала пекельне, як захід над Червоним морем, волосся, і безжальний, як поцілунки піщаного вітру, дух: Була рівною Адаму і не схотіла коритися. Виття перших собак і радісний сміх ознаменували її добровільний вихід з раю.
За брамою щось холодне і ніжне торкнулося внутрішньої поверхні стегна. Так зустріла Гаспида-спокусника, Він-бо і розповів, що на місце Ліліт уже обрано Єву, Прикро вразила першу жінку ся новина. Цілу годину сонце боялося виходити з-за хмар, і пекельна темрява тримала в обіймах першу землю, Такою сильною була лють Ліліт.
Довгими ночами, перетворюючи тіло на м’яку тінь, спостерігала за любощами мешканців Раю і нарешті пристала на пропозицію Гаспида. Навчила, як спокусити Адама. Сказала-бо: «Суть слабкості чоловіка — жінка», і звабив Гаспид Єву, і прокляття впало на першого чоловіка.
Ліліт сподівалася, що гнаний і упосліджений, беззахисний перед викликами страшного світу, він повернеться у її обійми. Й Адама зрадів Ліліт, торкнувся червоного волосся, де вже оселилися дрібні змії, поцілував випалені темрявою молочні очі, й Ліліт відчула, як потягнулося до неї спрагле чоловіче тіло. Знала-бо, що не забув перший чоловік її палкої натури. Та мить перемоги, як опала зірка, лише торкнулася Ліліт. Адам зітхнув, подивився у небо і простягнув руку Єві.
Від горя Ліліт стала дружиною Гаспида-спокусника і породила перших людиноподібних: лікантропа й упиря. Вона відмовилася від прощення. Відмовилася від подарунків Усевишнього. І сказала: «Нехай діти перших людей живуть на землі, у лещатах мізерної подоби. Мої ж діти матимуть усе: і сушу, і воду, і небо, і пекло».

Тюрин прочитав першу історію з «Легенд про Змія» і посміхнувся.
Про розпутну прародительку нечисті знав змалечку. Це була улюблена тема для старших хлопців, що тільки вчилися дивитися на жінок. Коли Тюрин запитав про Ліліт у матері, вона вкрилася червоними плямами й заборонила згадувати «ім’я блудниці». Пізніше Тюрин-молодший зважився запитати у батька. І той, на його подив, зняв з полиці книгу Лазаруса і прочитав легенду про походження видів, а матері сказав: «Ці казки — шлях до розуміння нечисті. Він має знати свого ворога».
«Ворога»,— Тюрин добре запам’ятав, що тоді батько вважав людиноподібних ворогами. Саме тому так сподобався матері.
Ще зовсім малому сину вона з захватом розповідала, що шрам на щоці Тюрин-старший отримав під час приборкування повстання упирів у 1863-му.
Все змінилося у погромну ніч 1892-го. Батько не просто зрадив — він сплутався з жінкою з нечисті. Цього мати не змогла пробачити.
Після втечі з маєтку вони переїхали до столиці Імперії і стали жити з ласки материного брата. Дядько був самотнім і скупим колезьким асесором і ненавидів нечисть ще дужче за сестру. Чи не щодня кляв Сашкового батька за зраду «ідеалів людей», а мати мовчала і казала всім, що удова.
Дванадцятирічний Олександр провів власну межу між роками біля батька і новим життям у столиці. Реальним, вартим уваги і спогадів було минуле, теперішнє — тимчасовою перепоною. Хотів одного — вивчитися, отримати свободу і знову поїхати до батька. Ріс відлюдкуватим. У гімназії отримав прізвисько «нечистелюба».
Перші роки постійно писав батькові. Звинувачував мати, що та ховає від нього відповіді.
Після закінчення реальної гімназії, за наполяганням дядька вступив до Юнкерського піхотного училища. Потім, таємно від рідних, попросився служити у Межі. Тюрин дістав місце у 33-му піхотному полку, що розміщувався у Полтаві — за двадцять верств від рідних місць. Наївно сподівався розшукати батька.
Лише за рік служби Олександру вдалося вирвався на батьківщину. Двадцятирічного Тюрина шокувало побачене.
Батько залишив усе людиноподібним, а сам, за словами волосного судді, переїхав у Київ, де й помер.
— При здоровому глузді залишив,— виразно наголосив чин, ховаючи хвоста під стіл.— Щось продав за безцінь, щось так подарував. Але все законно. Й ось,— суддя простягнув Олександру повідомлення про смерть батька від 1897-го. Лист був з київської Олександрівської лікарні. Якийсь чиновник написав, що за відсутності спадкоємців і рідних, Тюрина поховали на лікарняному цвинтарі.
Казенний папірець остаточно вибив Тюрина-молодшого з колії. Решту маєтку оглядав, як уві сні.
Під руїнами особняка вирив нору маленький зігнутий гмур. Він і розібрав будинок на дрова. Чорний від сажі та бруду чоловічок (як більшість зі свого роду, гмур займався ковальством) розповів, що батько власноруч спалив усі книги і папери. Гмур навіть показав купу попелу за будинком. У ній спав домовик. Ставок отримав болотяник, поставив гать і перетворив колись рибне місце на смердюче болото. За ліс у суді тягалися два лісовики. Нові власники маєтку злилися і фиркали на Тюрина, вважали, що хоче відібрати їхнє майно.
Вже на шляху додому якась божевільна русалка перестріла Олександра і гарячково зашепотіла про батька. «Знайди його, чуєш! Треба завершити почате»,— не відпускаючи руку, торочила нечисть.
Ошелешений Олександр ледве вирвався. В екіпажі усвідомив, що русалка залишила у подарунок книгу. Тюрин розгорнув обкладинку і вперше з часів дитинства прочитав: «Лазарус. Легенди про Змія. Рецензент Карл Еразмович Житоцький. Київ. Друкарня Кульженка. 1874 рік».
Довгі місяці по тому, згадуючи рідкісні старовинні томи, які батько зберігав у кабінеті, Олександр намагався зрозуміти, чому йому дісталася саме дитяча збірка казок.
Він знайшов адресу старого співробітника друкарні Кульженка, написав йому листа і досить швидко отримав відповідь.
«Я добре пам’ятаю той рік,— повідомляв старечий почерк.— У 1874-му копали на Щекавиці. Київ заполонили чутки, ніби розрили могилу Змія. То Кульженко відразу вхопився за твір Лазаруса.
Тоді існувала заборона на книги про нечисть. Але Кульженко знайшов вихід, недаремно був з людиноподібних — чорт вищого порядку. Пам’ятаю, розповідав, що Лазарус хотів назвати книгу „До історії про культ Змія у Межі“, але Кульженко переконав написати просто — „Легенди про Змія“. І як казки — пропустили»,— пригадав друкар, при цьому додав, що особисто ніколи не бачив Лазаруса. Йому також не відоме ім’я Петра Тюрина.
Професор історії Карл Житоцький, вказаний як рецензент, помер у 1892-му. З Київського університету написали, що останні роки «хворів удома».
Олександр найдовше шукав автора книги — загадкового Лазаруса. Виявилося, що той багато писав. Мав низку статей у «Київській старовині», продавав фейлетони і репортажі газетам, але Тюрину так і не вдалося дізнатися справжнє ім’я людини чи людиноподібного, що ховався за вигадливим псевдонімом.
Після року загадок і пошуків Тюрин остаточно зрозумів, що армія не для нього. Подав у відставку, набрався духу і поїхав до столиці, щоб відверто поговорити з матір’ю про батька. Це була одна з найважчих розмов у його житті.
Після сліз, умовлянь та істерик мати пхнула синові під ніс листа від батька, де той просив більше не писати.
— Він відмовився від тебе у той погром, у 1892-му. І це єдина правда, яку тобі слід знати! — останнє, що він почув від матері.
Вона померла уві сні наступної ночі.
«Божевільний, загублений чи мертвий, ясно одне,— мати була права,— з гіркотою думав Тюрин, слухаючи, як земля стукотить об дерев’яне віко труни,— батько жодного разу про мене й не згадував». Тоді, над могилою матері, він пообіцяв більше не повертатися до пошуків батька.
*

— Ось тут тіло знайшли! — Топчій махнув на невеличкий причал, від якого тягнулася добре вторована доріжка. Там не було жодної душі.
— Ваше благородіє, городовий, побий його лиха година, до вітру відійшов,— винувато проказав околодочний, а собі під ніс, але так, щоб і Тюрин почув, промимрив: — Шкуру злуплю, наб’ю соломою і поставлю на Контрактовій, щоб на нього собаки дзюрили.
— Сувора дисципліна у місцевій поліції,— зневажливо пхикнув Тюрин і переключився на місце злочину.
У короткому огляді, що містився у справі, значилося, що тіло хлопчика знайшли долілиць, у розстебнутій на грудях сорочці, кальсонах і панчохах. Поряд в очереті валялися піджак, картуз зі зламаним козирком і туфлі, ніби хлопчик роздягся, щоб пірнути у річку.
«Вдягався, як гімназист, хоч до школи майже не ходив»,— подумав Тюрин.
Топчій розповів, що діти збиткувалися з Ющинського за те, що жив у водяників, називали юродивим, рибою, мерзотою. Останнє слово у Межі вважалося найболючішою образою для людиноподібних і чорною лайкою для людей. Навіть учителі гидували мовчазним хлопчиком, від якого постійно тхнуло рибою.
Та і Ющинському не було як заводити друзів. Водяники воліли тримати його коло себе, відпускали до школи, тільки коли люди згадували про такого учня. Найчастіше хлопчик самотньо вештався заростями, спостерігаючи з лише йому відомих сховків за гостями і мешканцями острова.
«Цікаво, ким себе вважав сам хлопчик? — думав Тюрин, роздивляючись заводь, своєрідне пограниччя між водою і сушею, де знайшли тіло.— А може, і в голову не брав. У Межі іноді не добереш, хто перед тобою: людина чи нечисть».
Погляд Олександра Петровича упав на Топчія. Той продовжував нервово роздивлятися кущі. Городового ніде не було.
— Ви казали, цим шляхом користуються постачальники Гінди? — Тюрин показав на доріжку. На вологому ґрунті залишилося чимало слідів.
— Постачальники з сумнівним товаром,— неуважно відповів Топчій і сплюнув лушпиння.— І таємні гості. Тута наче чорний хід до її закладу.
Олександр Петрович різко зупинився. На землі чітко вимальовувалися сліди маленьких босих ніг.
— Ого, та хлопчик тут не одну годину ходив! Сюди ведуть! — задоволено вигукнув Тюрин і, не встиг околодочний відреагувати, побіг до верби за двадцять футів від причалу.
Віття, наче русалчині коси, полоскалося у воді, утворюючи шатро. Олександр Петрович рішуче відсунув галуззя, і тої ж миті ніби дике кошеня стрибнуло йому в обличчя.
Гострі кігті вчепилися у волосся. Істота завивала і переможно заулюлюкала. Здалося, прагнула відірвати голову. Тюрин крутився на місці, навпомацки шукаючи револьвер. Нарешті звів курок і навмання притулив до істоти, сподіваючись, що не зачепить власну макітру.
— Що ж ти робиш, голодухо триклятуща! Злазь, кому кажу! — пролунав розпачливий і водночас командний крик Топчія. Свист лозини підсилив наказ. Тюрин почув виляски об голе тіло. Створіння запищало і відвалилося.
— Це Петюня, розірви його грім,— жалісливо пропищав околодочний і несміливо простягнув шефові картуза.— Злидень наш поліційний. Мав речові докази охороняти.
Тюрин ошелешено поглянув на істоту.
Петюня був заввишки з десятилітнього хлопчика. Мав голу довбешку і гострі, наче звірині, зуби. Він досі сичав у бік підполковника і з недовірою поглядав на Топчія. На поясі у напівголого злидня бовталося копчене курча.
— Ти що, босото відділова, чина не впізнав? — Парфентій по-войовничому поставив руки в боки і ступив на злидня. Той навіть не здригнувся.
— І чого пост залишив? А якби хтось стежкою пішов, дурна твоя голова? — у голосі Топчія поменшало рішучості. Він постійно озирався на Тюрина, спостерігаючи за його реакцією.
Злидень обсмикнув сорочку, що, наче у немовляти, правила за основний одяг, і простягнув руку. Топчій зітхнув і, через плече озирнувшись на шефа, пересипав у маленьку долоню жменю насіння.
— Тако вже геть не годиться,— злобно проказав злидень і жадібно накинувся на гостинець.— Другу добу тута сушуся. Їсти катма. Добре, що речові докази носють,— злидень кивнув на курча.— Хочеш?
Топчій облизнувся, скривився і заперечно похитав головою. Тюрин був певен, що тільки його присутність утримала околодочного від знищення «речового доказу».
— Зовсім подуріли! — вийшов із заціпеніння Олександр Петрович.— Вас сюди нащо поставили? Місце злочину охороняти, а не хабарі брати! — Вуха сищика палали, на щоках червоніли подряпини.— Диких тварин треба за ґратами тримати, а не поміж людей пускати! Трибунал за вами плаче! Дідько, сорочку зіпсував...— несподівано видихався Тюрин, смикнув себе за обірваний комір і згадав, що сорочку подарувала Тамара. У понеділок він мав бути на її іменинах, а замість покінчити зі справою, борюкається зі злиднем.
Олександр Петрович поглянув на Петюню, що ледь сягав йому грудей, потім перевів погляд на зніченого околодочного. Топчій втягнув шию і, як мале пташеня, крутив головою, вирішуючи, хто з двох — менше зло. Топчій, здавалося, і справді почувався винним, а горе-охоронець роздивлявся голі ноги і трощив насіння.
— І сліди, треба розуміти, злидня? — зі злобним задоволенням відзначив столичний поліціянт. А в душі зауважив, що довіряти нечисті державну службу — все рівно що мавпам одягати шеврони. Батько був правий. До погромної ночі 1892-го...
— З місця, де тіло знайшли, куди ближче — до закладу Гінди чи до Біологічної станції? — роздратовано запитав Тюрин.
— Лихо відділове! — околодочний з новим завзяттям напустився на злидня.— Відповідай благородію, коли тебе питають! А то пригадаю, як ти докази на Павла-мірошника згриз.
Злидень, ображено зиркнувши, демонстративно опустився навколішки і заходився нишпорити у траві.
— Півверсти що туди, що сюди,— проказав він і нарешті знайшов, що шукав. Витягнув з трави довгий блискучий ніж, усівся по-турецькому і відрізав шматок курки.
— А це що таке? — Тюрин витріщився на кавказький ніж у маленькій руці. Лезо тьмяно блиснуло.— Де ти його взяв?!
— Знайшов у очереті біля дороги, у піхвах був,— злидень аж припинив жувати.— Тудой, як до Гінди йти...
Топчій видер ножа, так-сяк витер об мундир і передав столичному сищику. Злидень покірно підняв з трави піхви.
— Здається, ми знайшли вірогідне знаряддя вбивства,— підсумував Тюрин, роздивляючись замащений у курячий смалець кинджал.
*

— Злидні, коли голодні, страшно люті,— намагався виправдати городового Топчій. Але Тюрин не слухав. Його захопила знахідка.
— Кавказький, не більш як десять футів,— зі знанням справи прокоментував Олександр Петрович. Здавалося, вже і забув про неприємну сцену біля верби.— Піхви і руків’я — з дерева, кістки і міді, а от лезо — зі срібла.
— З таким на упирів чи перевертнів добре ходити. Вбити не вб’ють, але крові поточать. У нас у Межі такої зброї не люблять,— Топчій майже з огидою покосився на ножа.
Тюрин схвально кивнув і вдруге з цікавістю глянув на околодочного.
— Так, срібло в руках упиря хіба димить. У мого батька був схожий. Отримав за операції на Кавказі проти чеченських демонів у 1860-му.
— Думаєте, ним водяник хлопчика поклав? — Топчій розсунув очерет, щоб краще роздивитися місце, де Петюня знайшов ножа.
— Водяник кинджалом? Дуже сумніваюся. Треба шукати власника.
Олександр Петрович зазирнув у зарості. Тут стежка прилягала до води. Поламані стебла вказували, що з дороги у хащі щось скинули. На землі виднілися круглі тонкі відбитки та сліди кількох ніг.
— За цією водою Біологічна станція, так, Парфентію Кіндратовичу?
— Так, а ще головна дорога до закладу Гінди,— Топчій, наслідуючи шефа, і собі уважно вдивлявся у стежину.
— Бачите, волочили когось,— оголосив сищик.— У воді немає. Мабуть, на сусідню дорогу або й на Біологічну станцію тягли. Пудів на три, не більше. Акурат як хлопчик.
— Тягли,— з розумним виглядом погодився Топчій.— Діжку. Менделиха вином торгує. А мо’ і живим соком з-під поли. З неї станеться. Мабуть, з чорного ходу завезли, а потім вирішили на ширшу дорогу перекинути.
— Вином? — Тюрин розчаровано поглянув на пучку. Якраз розтирав у пальцях забруднену в червоне грудку землі.
— Та ясно, що вино,— зрадів околодочний,— я людську кров за версту чую, перший у тому спеціаліст.
Столичний поліціянт окинув околодочного злим багатозначним поглядом.
— Але діжку з закладу Гінди тягли, а не навпаки. Ще й повну. Що ви на це скажете, грамотію?
— ’ перепродає, а мо’ доктору подаруночок? — стенув плечима околодочний.— Але якщо ніж водяника, і це він Ющинського порішив, то яке це має значення?
З того, як Топчій уперто приписував ножа аквусу, Тюрин зрозумів, що й околодочному нетерпеливиться закрити справу.
— А таке, що у нашій справі все має значення,— кисло відказав Тюрин, потер подряпину на щоці й жестом звелів іти до закладу відьми Гінди.


Під немилозвучним ім’ям мадам Гінди ховалася вроджена відьма Ганна Іванівна Мендель. Сімейне життя шановної пані Гінди не заладилося. Її видали заміж за респектабельного заможного щезника. А що Київ багатий на відьом, Мендель не надто цінував подружнє ложе. Після гучного скандалу Ганна отримала як відступне ділянку на острові. І це була дуже вигідна угода. Щезник-проноза кілька років воював з містом за право отримати маєтність на Трухановому. За кілька років мадам Гінда здобула славу звідниці та вмілої господині розважального закладу «з хором, кабаре, ведмедями й циганами, а також різного ґатунку дозволеним ворожінням».
Будинок любощів відьми Гінди містився у двоповерховому дерев’яному особняку з різьбленими лиштвами і коником на даху. Коник виявився чудернацьким. Тваринну голову можна було роздивитися тільки анфас, якщо ж зайти до будинку збоку, коник нагадував оголену русалку.
— Теж не знає, хто він насправді,— посміхнувся до коника Тюрин.
Біля стіни закладу, наче солдати на відпочинку, вишикувалися діжки з-під вина. Двір вкривали численні сліди ніг. До закладу заїжджалися зі всієї Межі. Як Тюрин знав, бували тут і столичні.
Світлиця зустріла напівтемрявою, задушливим запахом конвалієвих парфумів, тютюну й кислого поту. Портьєри з червоного оксамиту затуляли двері у номери. Велике вікно під завісою виходило на річку. Під дахом стомлено позіхали підтоптані херувими. В їхніх очах читалася похмільна втома. У сонному промінні денного світла, що пробивалося крізь важкі гардини, виблискував ще брудний після гостей кришталь. На дні одного з келихів запеклася криваво-темна рідина.
«Упиря частували»,— подумав Тюрин. Він добре знав подібні заклади, але будинок розпусти Гінди вражав особливим шиком.
— Найкращий,— ніби прочитав його думки Топчій, і його очі заздрісно блиснули.— Мадам Гінда назбирала найгарніших лісниць, польовок, мавок із західних губерній і навіть має окремі вологі кабінети з русалками.
— Ви просто як завсідник, Парфентію Кіндратовичу. Нечисть приваблює? У столиці це, знаєте, вважається збоченням,— уїдливо зауважив Тюрин і опустив очі. На дні його валізи, що зараз лежала у готелі «Європейський», серед одягу ховалася сороміцька колекція фотокарток з людиноподібними жінками у відвертих позах — ще один подарунок Тамари. А та, своєю чергою, отримала колекцію у «татка», який і продав її до будинку розпусти. Тамара була повією і зберігала фотокартки як пам’ять про падіння. Те, що віддала їх Тюрину, мовою жовтобілетниць означало особливу прихильність.
«Татко» забрав її з Межі. У її великих темних очах була якась туга, якась самотність, що підкупила Тюрина. Вони зустрічалися щоразу, коли він приїжджав до столиці. Тюрин завжди залишав гроші й радів, що вона не просила більшого. Найдужче боявся закохатися. Нікому, навіть собі не зізнавався, як довго йому довелося тамувати біль від батькової зради.
— Які гості! — господиня закладу ефектно вийшла з тіні.
Мадам Гінда, або Ганна Іванівна Мендель, виявилася ще молодою жінкою з пекельно-рудим волоссям і різнокольоровими очима. «Істинна Ліліт»,— подумав Тюрин і проти волі уявив смугу мідного волосся, що тяглася від потилиці до попереку й закінчувалася маленьким звабливим хвостиком — неодмінним супутником родової відьми.
На згині лівого ліктя жінка мала велику родиму пляму — нахабно виставлений знак гаспида і відьминого прокляття. Яскрава хустка ніби ненароком сповзла з плечей, Гінда затягнула її під пишним бюстом, від чого груди ще дужче випнулися. Замість гаманця зі стану звисала клітка з потворною жабою. Все у Ганні Іванівні кричало про її приналежність до відьомського поріддя.
— Сідайте-сідайте, дорогії,— грудним голосом завуркотіла мадам. Сухо кивнула Топчію і розпливлася у посмішці перед Тюриним.
Нечутно з’явилася дівчина у довгому, майже прозорому вбранні, смиренно вклонилася і поставила перед гостями тацю з напоями. Замість слідів маленькі босі ноги залишали стежку з квітів.
— Подобається? — хитро підморгнула Ганна Іванівна і виразно покосилася на щоку Тюрина.— Чи, може, ви свою палку красуню забути не можете?
Олександр Петрович почервонів, згадуючи, у якому вигляді заявився: обличчя подряпане, сорочка подерта.
— Ми до вас у справі,— столичний поліціянт відсунув напої. Топчій, який уже тримав чарку біля губ, розчаровано цмокнув і поставив її на стіл.— Ви ж чули про трагедію, що сталася неподалік вашого закладу?
— Так, Андрійко Ющинський, бідолашне дитя,— мадам Мендель з удаваним співчуттям похитала головою.
— Нічого дивного з того вечора не пригадуєте? — якомога лагідніше запитав Тюрин. Такі жінки, як Гінда, хронічно не вміли казати правду, але й з наскоку їх не взяти.
— Ранком пригадую! І наступний вечір теж псу під хвіст,— відьма блиснула очима у бік Топчія і знову розвернулася до Тюрина.— Хоч вам пожаліюся,— Гінда кокетливо випнула губки,— ваші всіх клієнтів розлякали. На добу довелося зачинитися. А ви уявляєте, які це збитки? — відьма краєм хустки заходилася обмахуватись.— Я бідна самотня жінка, а мені ще дівчат годувати.
— Ох уже і збитки! — Тюрин солодко посміхнувся, а про себе подумав: «Не менше тридцяти п’ятьох, а все дівку розігрує». Йому згадалася мадам з будинку розпусти Тамари. «І до дівчат, мабуть, ставиться, як до худоби».
— У вас же від клієнтів продиху немає? — медова посмішка наче прилипла до обличчя столичного поліціянта.— Недаремно кажуть, що на Трухановому острові три фути вглиб бери — все земля золота. Ваш чоловік зробив розумне капіталовкладення.
— Земля моя, бо я — родова відьма,— з погордою відказала Гінда.— В мене бабка з Кам’янки. Найкраще від усіх вроки зводила. То я в неї.
— Слава про ваш заклад гримить навіть у столиці,— Тюрин приклався до тонких пальців.— Певно, і в ніч убивства у вас була повна зала?
Відьма м’яко забрала руку.
— Ай-я-яй! Мало не підловили мене. То був закритий прийом. Під страхом вогню не можу розголошувати гостей.
Тюрин припинив усміхатися. Його очі суворо блиснули.
— Хлопчика вбили з особливою жорстокістю. З тіла видалили печінку, шлунок, кишечник. Ганно Іванівно, ви знаєте, як ці органи цінуються відьмами, що практикують певну магію?
Відьма затрясла головою.
— Гадки не маю, мій солоденький! Для любовної магії вони не потрібні. Мені й дівчат достатньо.
— Дівчат теж маємо перевірити,— голос Тюрина тиснув, як котяча лапа.— Чи всі мають жовті білети і чи всі отримали оцінку безпечності виду. Бо чули про оказію у Миколаєві? Тамтешня мадам узяла на роботу упирицю під паспортом нічниці. Ліцензію на отримання крові та не мала, зголодніла до смерті й загризла клієнта. А той, ні мало ні багато, виявився членом губернського статистичного комітету. Уявляєте, що потім було?
Відьма кинула переляканий погляд на Топчія. Той голосно закашлявся. Встиг напхати рота тістечками. Тюрину здалося, що околодочний на мигах порадив відьмі не запиратися.
— Добре,— брівки Мендель зійшлися в одну незадоволену лінію.— Того вечора у мене були князь Басараб і купець Тартаров, доктор Гальванеску забігав по-сусідському. І знайте, вони будуть дуже незадоволені, якщо піде поголос.
— Як довго насолоджувалися вашим товариством?
— Князь, саме собою, від сутінок до світанку, решта панів приблизно так само.
— Чому саме собою? — Тюрин спохмурнів, передбачаючи відповідь.
— Тому що пан Фабіан Басараб — румунський князь, , або упир по-вашому,— Ганна Іванівна у пошуках підтримки звернула здивовані очі на Парфентія.— Відома у Києві персона.
— Де можна знайти зазначених панів?
— Князь Басараб, саме собою,— відьма зробила особливий наголос на останніх словах,— відпочиває. Зможете побачити його тільки вночі. Доктор, мабуть, у себе в лабораторії, а Тартаров... Ох, я б і сама хотіла знати... Але до чого ці всі розпитування? — знову вибухнула відьма.— Я чула, у холодній сидить водяник?
— Так, сидить,— Тюрин з цікавістю зазирнув у каро-зелені очі.— Поселення аквусів далеченько від вас. А підозрюваного зовсім поруч знайшли. Часто водяники на червоні ліхтарі до вас зазирають? — сищик підморгнув, ніби запрошуючи до жарту.
— Ще водопузих нам бракувало,— опанувала себе Гінда.— Ті до любощів не здатні.
— Може, підглядали? На дурняк? Як Ющинський?
Відьма облизала сухі губи.
— Я ж не казала, що хлопчик любив підглядати?
— Заняття цілком зрозуміле для дванадцятирічного.
— Так, любив,— з викликом погодилася Гінда.— Ховався у кущах. Дівчат лякав. І знаю, що хочете запитати,— відьма подивилася прямо в очі,— у ніч вбивства я його не бачила. Але от ви запитали про дивне тієї ночі, і я згадала.
Тюрин гойднувся наперед, а Топчій припинив жувати.
— Сиділа так само,— Гінда показала на софу, де вони розмістилися,— і лише на мить визирнула у те вікно. Була задуха, і ми його відчинили. Так от, мені здалося, що я бачила водяника. А коли ви запитали, то я й пригадала.
— Хто саме сидів?
— Я, паничі, не пам’ятаю, хто конкретно. Може, ніхто, крім мене, і не помітив, ми жваво розмовляли,— Гінда нервово потягнулася по напої, Топчій підскочив, щоб їй допомогти.
Олександр Петрович підвівся і зазирнув за штору. В цьому місці верби ніби розступалися, і було видно воду.
— А при зброї до вас гості заходять?
— При зброї? — зойкнула відьма.— Боже збав. У нас пристойний заклад. Хіба якийсь князь чи принц крові...
— Князь? — Тюрин різко розвернувся.— То це ніж князя Басараба? — в його руках блиснув кавказький клинок.
Очі відьми розширилися, вона нахилилася вперед, намагаючись роздивитися ножа. Жаба, затиснута між складками сукні, кілька разів кумкнула.
І раптом обличчя Гінди просвітліло.
— Як добре, що ви його знайшли! — жінка аж сплеснула у долоні.— Він же тої ночі пропав. Князь дав мені побавитися, я забула на вікні, а потім там не знайшла. Певно, водяник поцупив.
Мадам обдарувала Тюрина переможним поглядом.
— Тоді ми прямісінько до князя Басараба. Он уже й сонце починає сідати.
Гінда кивнула і квапливіше, ніж годиться, підскочила з місця. Їй дуже хотілося чимшвидше спекатися гостей.
*

— Бреше відьма,— злився Олександр Петрович. Гілки боляче лупили і так подряпані щоки.
Водяник був занадто зручним підозрюваним. Навіть Гінда знала, що на нього можна спихнути всю провину: ніж є, сам водяник у кущах ховався. Скалонне заплющить очі на те, що кинджал — зовсім непідходяща зброя для водяника. Чорносотенці з «Двоголового орла» вже вигадали і пояснили мотив — ритуальне убивство.
— Думаєте, упиря вигороджує? — Топчій дріботів позаду, тільки й устигаючи ухилятися від скаженого галуззя.
— Дідько його знає! І чого ви не сказали, що князь Басараб — упир? Стільки часу згаяли,— сердився Тюрин. Згадка про упиря прикро вразила. Десмодуси були найдавнішим і найнебезпечнішим видом у Межі. Разом з вовкулаками їх вважали першими дітьми Ліліт. Але, на відміну від лікантропів, що жили на околицях і перебивалися переважно грабунками, упирі були елітою. Мали давню історію, столітні традиції і забобони.— Вперше бачу упиря, щоб тримав при собі срібний кинджал. Хіба якась пам’ять. Але пом’яніть моє слово, відьма вже відіслала звістку Басарабу. Теж буде розказувати, що ніж вкрали.
— Нам її не випередити,— мовив Топчій і гучно ляснув себе по шиї.— Може б того — у відділок і ще раз допитаємо водяника?
Комарі заїдали з подвійною силою. Прогулянка островом, яка зранку обіцяла бути приємною, перетворилася на кількагодинне змагання з чагарями.
Тюрин відчував, як сверблять від поту подряпини, краєм ока бачив, на яку брудну ганчірку перетворився одірваний комір. «Ні, я таки покінчу з цією справою і поїду до столиці»,— подумав сищик.
— Ходімо до Гальванеску,— прогарчав Олександр Петрович.— Маю чудовий настрій для зустрічі з доктором-змієголовцем.


Топчій про всяк випадок відступив на кілька кроків. Тюрин, високо задерши голову, роздивлявся вхід до Біологічної станції: жили на столичній шиї напнулися, а ніздрі ходили від гніву.
Над дверима білої одноповерхової будівлі красувався барельєф, де скрутився в декілька кілець і кусав себе за хвіст ліплений гад.
— І тут Змій. І в місті де не плюнь. Навіть дітлахи на стінах малюють. Зовсім страх забули. Що ж ви не сказали, шановний Парфентію Кіндратовичу, що ваш Гальванеску змієпоклонець?
Усередині світилося. Судячи з розміру, в будиночку було не більш як декілька кімнат. Над дахом височіла башточка. Цвіркун-здоровило приземлився на підвіконня і засюркотів.
— Та він же змієголовець. Вони всім видом у Змія вірують,— тільки й сказав Топчій, переступаючи поріг лабораторії.
З порогу в ніс ударив ядучий запах хімікатів. Стіни вкривали дерев’яні стелажі з безліччю різнокаліберних склянок. Крізь каламутну гидотну рідину витріщали очі найдивовижніші істоти. Кого тут тільки не було! Зародки водяників, напівперетворені вовкулаки, двоголові песиголовці, горгоняча голова у хмарі живого волосся і заспиртований на весь зріст злидень. Між ними — мензурки з пазурами, баньками, іклами, частинами тіл зовсім не відомих підполковнику створінь.
Посередині приміщення височів операційний стіл. Неймовірно худий і довготелесий Гальванеску якраз складав до контейнера шматки, що залишилися від піддослідного. Від’єднував дроти та трубки від сферичної металевої конструкції, у якій Тюрин самовдоволено впізнав динамо-машину з вироблення електрики. На гумовому фартуху, що затуляв груди доктора, виднілися бризки крові. Обличчя приховували великі, схожі на автомобільні окуляри й добре припасована респіраторна маска. На голові стирчала яскрава шапка, що повторювала контури зміїного гребеня. Тюрин ніколи не бачив змієголовців, але був готовий відсахнутися. Енциклопедичні описи змальовували серпентусів як потворних двоногих зі зміїною пащею, гострими зубами й лускатою шкірою. Але доктор і не збирався скидати обладунки. Мовчки витер руку об халат і простягнув для потиску. Холодна долоня торкнулася слідчого, а зап’ясток шкрябонув гострий пазур.
— Не чекайте, доктор не скине маски,— прошепотів околодочний.— Не хоче лякати потворною харею.
— Цікаво тут у вас,— сищик підійшов до машини і торкнувся блискучого металевого боку. Його очі підозріло засвітилися.— Займаєтесь оживленням трупів? Людей препаруєте чи тільки мерзоту?
На останньому слові доктор сіпнувся, немов його і справді вдарило струмом. Звичне у столиці «мерзота» у Києві допікало гірше за лайку. Тюрину набридла делікатність.
— Ш-шчо ви? — просичав Гальванеску.— 3-з-закон з-знаємос-с. Тільки с-свої, тільки людиноподібні. Екс-с-периментую зі впливом електрики на різні види. Поки-с-с без-з-з ос-с-обливих результатів. Луїджі Гальвані якос-сь вдалос-с-ся оживити куплений труп. Маю відомоссті про ус-с-спішні с-спроби нашого вітчиз-с-сняного профес-сора Крафта, але мені, на жаль, немає чим похвалитисся.
— Хлопчик Ющинський, мабуть, часто до вас приходив пороздивлятися? — Тюрина зачарували експонати Гальванеску. Почувався хлопчиком у кабінеті батька, з пересторогою торкнувся намиста з упирячих іклів. Топчій завмер біля посудини зі злиднем. На обличчі читалася відразлива недовіра: кому це спало на думку запхати під скло живу істоту, а головне — як, враховуючи дикий характер злиднів.
— Людині з водяниками непрос-с-сто. А йому поговорити хотілос-с-ся. Допитливий отрок.
Олександр Петрович слухав упіввуха. Його увагу захопив лампадний куток, де замість образів висіла лубочна картинка з сюжетом творення — іконою для тих, хто поклонявся Змію.
У центрі традиційно світила голизною перша людина. По праву руку від Адама прикривала наготу Єва, а по ліву безсоромно шкірила зуби рудокоса Ліліт. За її спиною чорніли поточені зорями крила нетопира. Вони ніби висіли у темному небі над Києвом. Між пагорбами синів Дніпро, блищали золотом бані Десятинної, дзвіниці Лаври, врізалася у пагорби семигранна зірка Київської фортеці, вражав правильним геометричним плануванням Поділ. Усе те покоїлося наче на небесному острові, якого обвивав величезний змій. Він кусав себе за хвіст і, здавалося, мирно спав.
— Хотіли хлопчика у свою віру навернути?
Тюрин зачаровано потягнувся до посудини, що стояла поруч з картиною. У каламутній рідині плавало законсервоване серце. Сищик торкнувся скла і несподівано зрозумів, що то — поточене червами яблуко. Ніби під дією погляду, яблуко-серце здригнулося, і маленький черв’як довірливо торкнувся долоні за склом. І хоча сищик був певен, що доти ніколи не бачив химерного предмета, щось відгукнулося у власному серці, ніби спогад, що давно шукав шлях назовні.
— А нам з-з-з водяниками ділити немає чого. Вони теж у 3-з-змія вірять. Тільки по-с-своєму. Через Джерело,— Гальванеску підбіг і з несподіваною люттю видер банку з рук Тюрина.
— Що це? — здивувався сищик.
— Мої вірування вас-с не обходять! С-с-свобода с-с-со-вісті, як-не-як,— напустився змієголовець, з особливою обережністю ставлячи яблуко-серце на місце.
— Ага, свобода,— проказав Тюрин, згадуючи перекинутий потяг.— У вас тут не острів, а первісний рай. Своя Ліліт предковічна — мадам Гінда, коло обраних. Ви ж у ніч убивства Ющинського у неї веселилися?
— 3-заходив по-с-сус-сідському,— знітився змієголовець.— Міс-сця тут безлюдні. Іноді приємно вечорами, піс-сля довгої роботи, відпочити в інтелігентній компанії. Це ж не з-з-заборонено!
— Нічогенькі інтелігенти з бісиць і продажних дівок,— Тюрин ще раз кинув оком на банку з серцем.— Що цікавого пригадуєте з того вечора? Хто був?
— А хіба мадам Гінда не с-с-сказала?..
Руки змієголовця дрібно затремтіли, а кігті стукотіли, як зуби у замерзлого. Він закрутив головою у пошуках правильної відповіді.
— Сказала, хочу почути вашу відповідь.
Зміеголовець нервово ковтнув і, на подив Тюрина, став

чистіше говорити.
— Ну, як с-сказала, то... купець Тартаров, князь Басараб та й я.
— Ще когось бачили? — Олександр Петрович тицьнув пальцем у груди змієголовцю і зазирнув у самі скельця.
— А кого мав бачити? — мало не плакав Гальванеску.
— Наприклад, водяника? — тис далі Тюрин.
— Я не бачив! — нарешті прокричав доктор.
Тюрин підбадьорливо поплескав його по плечу. Подумки хвалив себе за те, що перехопив Гальванеску раніше за Гінду: «Такому боягузу простіше простого мізки вправити».
— А це, треба розуміти, належить князю? — Олександр Петрович показав кинджал. Зброя на змієголовця справила майже магічний вплив. Він відскочив, замахав руками і, здавалося, почав задихатися.
— Та не бійтеся, не будемо ми вас різати,— посміхнувся Тюрин І ще ближче присунув ножа.— Кинджал примітний. У Києві його, мабуть, кожний на Басарабі бачив?.
— Князя. При ньому був. Не чув, щоб губив,— схлипнув доктор і, здавалося, зовсім позбувся зміїного акценту.
— Я того упиря з-зовсім не з-знаю,— за мить узяв себе в руки доктор.— Він Гінди гіс-сть. Нещодавно об’явився.
— Її коханець? — майже лагідно перепитав Тюрин, у голові вже вибудовувалася струнка версія.
— Не з-знаю, не думаю. Вона ж з-з Тартаровим...
Тюрин ще раз поплескав його по плечу. З Гальванеску буде важко у суді, мадам Гінда, звівши брови, знову почне плутатися, але вмілий прокурор упорається. Та й це вже не його, Тюрина, проблеми. На нього чекає столиця і теплі обійми Тамари.
*

— Знаєте, що я думаю? — вже на зворотній дорозі проказав Тюрин. Був собою задоволений.
Топчій розвернувся. Вже кілька секунд тривожно вдивлявся у височінь. От-от мали спалахнути зірки. З заходу потягнулися важкі дощові хмари, й околодочний з полегшенням зітхнув.
— Думаєте, князь хлопчика порізав?
— Упир,— підкреслив Тюрин, незадоволений кволим ентузіазмом околодочного.— Ющинський, певно, у своїй манері стовбичив під вікнами мадам. Побачив її з князем, ті злякалися, що він розповість Тартарову. Упир погнався і не стримався. З десмодусами, особливо незрілими, таке буває — не здатні приборкати звірину натуру...— Олександр Петрович зупинився на півслові й раптом згадав, що йому муляло від першої згадки про упиря.
Вечірній Дніпро гудів від перевізників. Гуляки забиралися подалі на острови. Весела компанія на чолі з алконостом уже прямувала до Гінди. Рум’яні відьми-перекупки, що пливли їм назустріч, помахали руками. Поверталися з київського базару. Наймолодша під радісний регіт подруг кинула яблуко у човен. Тюрин підморгнув, схопив фрукт, потер об рукав і смачно відкусив.
— Але як князь Басараб примудрився на острові дачу будувати? Упирі ж не терплять плинну воду?


— Яку такому гармидері накажете працювати? — крізь зуби процідив Тюрин.
Галас долинав звідусіль. Присутствені місця, де розташувалася міська поліція, нагадували мурашник. Тут тобі і пожежні з кіньми, і санітарна інспекція, і управа Межі, і Комісія з видів, і ще з десяток контор і конторок.
Тюрину, як столичному гостю, виділили просторий кабінет неподалік від Скалонне, але спека і духота не дозволяли зачинити вікна. Знадвору діймав майданний гамір. Якийсь божевільний, здавалося, під самим вікном у Тюрина провіщав прихід Змія.
— Слухайте і почуйте! Книга Одкровень свідчить — у 1914-му розпочнеться кінець віків! Уже летить над нами зірка війни, і хлопчика вбили недаремно!
День почався препогано. І комета Делавана, про яку на першій шпальті писала газета «Киянин», була ні до чого. Водяники влаштували страйк. Десятки суден не змогли зрушити з місця. Величезні пароплави двох товариств нудилися у доках. Аквуси вимагали звільнити Мокрого Лина. Скалонне вже поїхав до генерал-губернатора, мали полетіти чиїсь голови.
Тюрин перехопив київського поліцмейстера у приймальні, встиг озвучити свою версію, але Скалонне вона не сподобалася.
— Ви ж не хочете піти на поступки водяникам, дорогенький? — трусилися розкішні вуса поліцмейстера.— У нас є підозрюваний. Ви знайшли знаряддя вбивства. Нехай суд вирішить. Ми не можемо вести переговори з терористами. А водяники формено тероризують місто. Крім того, мадам Гінда і названі вами персони — поважні члени громади. Це серйозні звинувачення. Потрібні докази.
Скалонне був готовий погодитися з поясненням Гінди. Мовляв, кинджал украв у князя Басараба водяник, щоб убити Ющинського. Але Тюрин оглянув тіло, і сумнівів стало ще більше.
Рана виявилася не просто величезною, а й дуже дивною. Здавалося, хтось чітко розрізав хлопчика від сонячного сплетіння до пупка і навхрест під ребрами, обережно витяг органи (ніби їх ніколи і не було) й обробив краї. Принаймні вони мали вигляд таких, що встигли давно загоїтися.
Найбільше Тюрина здивувало відсутність укусів. Буває, що упир вбиває не заради крові. Але й тоді мусить відзначити перемогу над ворогом своїми іклами. Це один з найважливіших забобонів десмодусів.
«Вони не дурні. Могли навмисно так обставити. Але як упирю вдалося знехтувати своєю природою?» — міркував Тюрин, гортаючи «Зведення видів людиноподібних по Київській губернії» Д. Е. Беллінга. Така сама книжка завжди лежала у батька на столі. І якщо Олександр хотів розпитати про якийсь вид, то мусив спершу зазирнути до класифікації Беллінга, а потім діймати батька.
Басараб не тільки не покусав хлопчика. Він порушив загальновідоме правило, про яке Тюрин згадав учора: упирі ненавидять плинну воду. Щоб переплисти річку, можуть удатися до магічних заклять, але нечасто й у крайньому разі.
«Невже Басараб аж настільки закохався у Гінду?» — не вірив Тюрин. Усі упирі, які йому зустрічалися, були холодними машинами, що давно пережили почуття і пристрасті. Виняток — новонавернені, але цей стан тривав не більше кількох тижнів. Але, як виявилося, Басараб був щонайменше столітнім упирем. «Тамара би просто сказала, що я не розуміюся на коханні. Заради справжньої любові можна піти на все»,— думав Олександр Петрович.
Він знову взяв до рук кинджал. Князь Басараб був з усіх боків унікальним упирем.
Прибув до Києва кілька років тому і відразу полюбився місцевим матронам. Елегантний десмодус носив монокль і велику перлину в лівому вусі, а головне, вирізнявся незвичною, як на упиря, поведінкою. На відміну від аристократичних десмодусів Києва, що трималися своїх кіл, полюбляв людські салони. Запевняв, що пісник, і навіть давав гроші на клуб тверезості, який організували молоді десмодуси зі Спілки за відмову від людської крові.
Здавалося, Фабіана зовсім не лякали суворі обмеження, накладені на упирів після повстання 1863-го року, коли люди встановили державну монополію на продаж крові для упирів і заборонили несанкціоноване навернення. Тепер для створення нового упиря, окрім особливих підстав, як то шлюб чи призначення спадкоємця, вимагався спеціальний дозвіл Імперської колегії з життя десмодусів, а для законної купівлі людської крові — ліцензія.
Користуючись салонними зв’язками, Басараб першим з київських упирів отримав від міста кредит на відкриття станції з переливання та продажу крові.
Заклад так і не з’явився, натомість упир розпочав будівництво власної вілли на Трухановому. Останнім часом князь занадився до мадам Гінди, чим викликав ревниве занепокоєння у місцевих красунь. Але що ж поробиш, коли свій до свого тягнеться.
— Парфентію Кіндратовичу, чорт вас забирай, де офіцерські книги?! — не залишаючи крісла, прокричав у коридор Тюрин.
У дверях, важко відсапуючись, з’явився Топчій. Він ніс із десяток грубих томів у шкіряних шабатурках. Це була вже друга порція книг, у яких значилися всі офіцери, що брали участь у війні проти чеченських демонів з 1817 по 1864 роки. Тюрин знайшов усіх упирів, що воювали на Кавказі, а таких було небагато.
У 1863 році у Межі розпочалося повстання упирів, і всі, хто цінував свій рід, а таких була більшість, полишили Кавказ і повернулися в Межу, щоб пристати до боротьби.
— Петро Котляревський, генерал від інфантерії, помер у 1852-му у Криму, Іван Рильський, полковник, загинув у бою у 1860-му,— монотонно перераховував Тюрин офіцерів-десмодусів.— Рильський? Якийсь Рильський був у Києві, не цей?
— Ні,— Топчій стомлено позіхнув.— Той, що у Києві, зрікся свого роду. Вважав, що самі по собі десмодуси не переможуть, що всі людиноподібні мають об’єднатися. Помер у 1902-му. Як — не питайте, подейкують, Четвертий відділ розстарався.
— Дайте здогадаюся: мабуть, був змієпоклонцем. Змій прийде і звільнить нечисть від людей? — уїдливо запитав Тюрин. Околодочний потупився у книгу.— Басараба так і не знайшли?
Топчій сіпнувся, як від уколу шпильки.
— Його домашні кажуть, другий день удома не спить, а де — не знають.
Тюрин потер щоку і поглянув на стінний годинник.
— Здається мені, я знаю, хто нам зможе допомогти. Ви казали, Тартаров завжди обідає у Купецькому зібранні?
Околодочний кивнув, відсунув книги, наче то була купа гнилої капусти, і вибіг, щоб відчинити Тюрину двері.
*

За Тартаровим довелося побігати.
— Тільки-то був,— вибачався годованець у Купецькому зібранні,— сказав, що душно, і пішов відобідать до відкритого кафе.
Літній ресторан містився у Купецькому саду над мальовничим урвищем. З нього водночас можна було роздивитися млин Бродського на Подолі й поселення водяників на Трухановому острові. Туди вела крута звивиста доріжка, і поліціянти ледве дихали, заки залізли на гору. Але і там перелесника вже не було.
— Мусьйо Тартароф тільки-но занурилися у сади, з дівицею,— хитро посміхнувся чорт-метрдотель.
Тюрин з’ясував, що з ресторану можна спуститися лише одним шляхом, попросив розведеного живого соку і всівся за столик. «Подивимося, як він тут повз мене пройде»,— подумав сищик. Вирішив будь-що дочекатися невловимого перелесника.
Свіжий вітер охолодив обличчя, живий сік весело підморгнув з карафки. Перед очима в Олександра Петровича мимовільно сплив давно похований спогад: батько нишком від матері дістає зі старовинного буфета роботи галіційського чугайстра запітнілий штоф з темно-брунатною рідиною, наливає у чарку, сторожко озирається й одним духом перехиляє частування. Зморшки розгладжувалися на батьковому чолі, вуста рожевіли, очі звільнялися від таємної печалі.
Батько розповідав, що «живий сік» винайшов чорт другого порядку Адольф Марцинчик. У 1866 заснував аптеку на Хрещатику, де продавав цілющі вина, настоянки з трав оболонських польовиків. Мав дозвіл закуповувати сухе варення «для фармацевтичних потреб». Через необережність чарівний фрукт потрапив до пляшки зі скислим вином. Марцинчик уже подумував викинути зіпсутий розчин, але обережне нутро чорта підказувало скуштувати. Вино набуло дивовижного смаку, дарувало відчуття безтурботності, а головне — повертало молодість. Щоправда, ненадовго. Найміцніше прибирало до п’ятнадцятьох років. Такий живий сік випускали під маркою Марцинчика.
— З ними завжди так? — Тюрин відкинувся у плетеному кріслі й поринув у блакить. Живий сік, хоч і сильно розведений, дарував неймовірну легкість. У цю мить Тюрин був готовий зрозуміти мінливу натуру повітряних духів.
— Ясно що. Перелесник, що з нього взяти? — Топчій розсівся поруч, але не забував поглядати на доріжку.— Натура в них така — жінок чарувати. А так ніби пан непоганий. Приїхав десь з Одеси. Отримав землю на Трухановому, побудував яхт-клуб. Красень і балагур, але дуже до чужих жінок ласий. Скарбник-ювелір з Подолу розповідав,— за звичкою відійшов від теми Топчій,— що Тартаров щороку замовляє до сотні золотих браслетів. Дарує коханкам за побачення. Іноді навіть проти їхньої волі. Перелесники, бісова порода, вміють подобу законного чоловіка прибирати.
— А ще це, певно, дуже зручне пояснення для дружин,— промимрив підполковник.
— Але наш Тартаров має завороть у голові,— хмикнув околодочний.— Хоче, щоб жінки його любили за його власне обличчя. Через те має контри з іншими перелесниками. У київських перелесників є «Клуб лицарів». Збираються раз на місяць і розказують один одному про свої походеньки. Так Тартарова туди не кличуть, бо він постановив іншої подоби не набувати. Мовляв, і так красень. Хай і так люблять.
— Ще один людиноподібний з дуринкою...— під дією живого соку обличчя Тюрина розпливлося у посмішці. Він розвернувся до пагорба і раптом побачив, як з кущів вийшло два чарівних створіння: голі чоловік і жінка, як з картинки творення Києва. «Адам і Єва»,— мало не зірвалося з губ Олександра Петровича, коли Топчій рвучко підвівся і кинувся напереріз парочці.
— От же ж безсоромні! — кричав Топчій. Ніби пелена впала з очей Тюрина. Він побачив, як у кущі знову тікає напіводягнена дівиця, а перед околодочним заправляє сорочку ніхто як рожевощокий перелесник Тартаров.
*

— Смію вас розчарувати, шановний Олександре Петровичу,— перелесник Тартаров закинув ногу на ногу. Це був невисокий блондин з ясно-синіми сумними очима, що так подобаються жінкам. Легковажні кучері спадали на гарне чоло, підкреслювали дівочий рум’янець на повних щоках.— Ми з князем Басарабом прийшли до Ганни Іванівни майже водночас. І були цілий вечір, що називається, на очах один в одного. Тож так, я підтверджую алібі князя, і я був свідком того, як відьма не могла знайти кинджал.
У прикрашеній перснями руці перелесник тримав баклажку і чи не кожну фразу закінчував смачним ковтком. На обличчі купця застигла самовдоволена посмішка. Говорив манірно, ледь розтягуючи слова, ніби сидів на прийомі, а не у міському кафе без піджака і шкарпеток.
— Ви маєте успіх у жінок, пане Тартаров,— разом з живим соком з Тюрина вивітрився гарний гумор. Сищик був певен, що перелесник озвучує давно узгоджену версію.— Але мені здавалося, мадам Гінда користується вашою особливою прихильністю? Дивно, що ви вигороджуєте свого конкурента.
— Я вмію подобатися, але люблю свободу. Ганна Іванівна це знає. Крім того, ми всі — друзі на нашому чарівному острові — я, упир, відьма і навіть змієголовець. Людиноподібні на своїй землі.
Остання фраза змусила Тюрина пильніше придивитися до перелесника. Гладенька, майже хлоп’яча шкіра пашіла здоров’ям. Навіть перелесники старіють, але Тартаров, здавалося, обдурив час. Хіба очі хворобливо палали.
Олександр Петрович мимовільно торкнувся власної подряпаної щоки. Обличчя здалося маскою. Раптом рука завмерла, а картинка почала складатися.
— Якщо друзі, то, напевно, знаєте секрет князя. Як він може так часто плавати на острів? Усім відомо, що упирі не виносять плинну воду.
Нога Тартарова на мить припинила гойдатися.
— Чого тільки не може нечисть,— озвався він.— Наприклад, змієголовці теж не люблять вологості. Гальванеску сам казав. Але він же якось справляється.
— Багато доводиться терпіти, щоб мати можливість жити на Трухановому острові,— закінчив за перелесника Тюрин.
Тартаров зробив великий ковток, витер повні губи і звів на сищика важкий погляд.
— Я — ділова людина, шановний Олександре Петровичу. Гроші — мій фах. Може, поговоримо про це?
За столом запанувала тиша. Топчій дивився на чоловіків і не міг приховати подиву. Купець пропонував хабар, а столичний чин спокійно слухав.
— Я дам знати,— відповів Тюрин і підвівся.
*

Другу половину дня Олександр Петрович провів у нервовому збудженні. Щогодини злидень Петюня приносив телеграми. Надіслав звіт поліційний відділок з Кам’янки, відповіла Одеса, відписалося військове відомство.
Найбільше Тюрин зрадів, коли знайшов у книзі Лазаруса легенду «Про дари Змію».

Перед Великою війною з людьми ватажки дітей Ліліт принесли Змію цінні дарунки.
Духи повітря, дрібні види, демони і чорти — всі, чия стихія — непостійність і хитрість, обрали для служіння Змію одного з себе — вид, що зберігає знання. «Нехай уся мудрість світу буде твоя».
Король джерел приніс у подарунок рибу на знак того, що водяні види визнають першість Змія. «Нехай вода стане твоїм другим домом, а сіті будуть повні душами людиноподібних».
Бог-Древо подарував зерно на знак замирення з видами лісів, полів і луків. «Нехай життя завжди перемагає. Знай, навіть на полі, де загинули сотні воїнів, проростуть дерева».
Останніми прийшли підземні, найтемніші, затавровані знаком матері Змія. Але й вони принесли клятву, і прийняв Змій їх до свого війська.
Рибу, зерно, вид, що зберігає знання, проковтнув Змій, і людське тіло змінилося. У небо піднялися три величезні голови, три страшні пащі випустили полум’я, крила затулили сонце — тінь Змія накрила землю. Навіть нечисть здригнулася від сили свого володаря.
Так Змій став Великим Воїном, гуртівником дітей Ліліт, царем людиноподібних на ім’я Обадія-бек.

Олександр Петрович згорнув книжку і подивився на Топчія. Околодочний з наближенням ночі дедалі похмурнішав, запихався насінням і поглядав на годинник.
Сищик бадьорим голосом звелів забронювати місце у потязі, забрав речі з готелю і відіслав телеграму Тамарі. Для нього все було ясно. Тюрин був певен, що завтра по обіді вже прямуватиме до столиці.
— А як же справа? — змучено запитав Топчій. За останні дні околодочний ніби схуд і зчорнів.
— Сподіваюся, сьогодні завершимо,— відповів Тюрин. Теж перевірив час і простягнув околодочному записку.— Хай он злидень Тартарову передасть.
— Сьогодні? — в голосі Топчія з’явилося ще більше сумнівів. Петюня на мить завмер і сторожко глянув на околодочного.
— Сьогодні,— підтвердив Тюрин,— Влаштуємо очну ставку інтелігентній компанії. Чи маєте заперечення?
Топчій секунду подумав, зміряв шефа поглядом і приречено похитав головою. Потім витяг Петюню в коридор і довго з ним шепотівся. Тюрину здалося, що околодочний дав злидню грошей і попросив щось принести.


Повний місяць освітлював широкі простори Дніпра, коли Олександр Петрович з помічником удруге попрямував до мадам Гінди. Алконост-перевізник був несподівано тихим, постійно озирався і, здавалося, хотів якнайшвидше позбутися пасажирів.
Тюрин поглянув на скоцюбленого Парфентія. Формений кашкет околодочний нащось змінив на крислатий капелюх, що добряче сповз на очі. Олександр Петрович був певен, що за ним ховається спітніле від переляку обличчя.
Його самого трусило від збудження. Нічка обіцяла бути веселою. А головне — він нарешті забереться з клятого міста.
Будинок розпусти зустрів несподіваною для такої пори тишею. У скупому електричному світлі сищик розгледів лише кілька персон. Ганна Іванівна обдарувала вимушеною посмішкою і запропонувала сісти. Тюрин поправив піджак і привільно розсівся у пишному фотелі так, щоб мати всіх перед очима. Праву руку залишив у кишені. Топчія зупинив при дверях.
Алебастрові пальці господині нервово перебирали лискучу шерсть чорної кицьки, яка вмостилася на колінах. Ліворуч од відьми серед пишних подушок розкинувся перелесник Тартаров. У його руці тліла сигара. Здавалося, купець тільки-но встав з-за карт і спрагло мріє про ковток крижаної «Мадам Кліко».
Доктор Гальванеску, наче манекен, стояв праворуч від господині. Ближче до стіни, у тіні, сидів князь. Тюрин навмисно кілька секунд роздивлявся тільки його.
Упир був одягнутий у білу черкеску з багряною підкладкою. Голову прикрашала молочна папаха. Очі затуляли темні окуляри. Однією рукою Басараб спирався на елегантний ціпок з верхів’ям у вигляді кажана, довгими пальцями другої барабанив по коліну. Князь не всміхався, хоча упирі зазвичай замість привітання щирять ікла.
Тюрина посадили спиною до вікна. Інші дивилися на нього. Так само, за словами Гінди, вони сиділи у рокову ніч убивства.
— Пропозиція зустрітися у такій інтимній обстановці означає, що ви готові піти на угоду? — Тартаров випустив елегантну цівку диму.
Олександр Петрович кинув оком на упиря, але той навіть не поворухнувся. «Отже, розмову доручили перелеснику»,— подумав сищик. Повітря загусло від напруги. Навіть сигарний дим, здавалося, закляк на місці.
— Хотів зазирнути вам в обличчя. Ніколи не стикався такою цікавою компанією. А мене здивувати дорогого вартує. Але про гроші пізніше. Це ж треба стільки зусиль, щоб отримати землю на Трухановому острові. І раптом усе опинилося під загрозою. Хлопчик зазирнув у оце вікно? Яке в мене за спиною? І побачив те, чого не мав побачити. Мабуть, зустрівся з вами очима. Що ви тоді подумали — кінець панування на золотих землях Труханового? Публічна ганьба? Хто перший зірвався з місця?
Мадам Гінда відвернула очі та вхопила Тартарова за руку. Той недбало стряхнув її пальці, але сів рівніше. Зміїний гребінець Гальванеску закляк: здавалося, доктор припинив дихати.
— Це була випадковість! — раптом тонким, неприродним голосом зойкнув Басараб. — Я гадки не маю, звідки у хлопчика ті страшні рани!
Кицька підстрибнула на відьминих колінах і злякано відлетіла у протилежний бік кімнати. Тартаров скривився на упиря, але змовчав.
— З того, як ви в ту ніч метушилися, готовий з вами погодитися,— Олександр Петрович відкинувся на кріслі.— Утнули ви, як на мене, цілковиту дурість. Схопили бідолашного хлопця, чогось запхали у діжку. Вина у вас п’ється багато, Ганно Іванівно. Поки думали, що з ним робити, Ющинський помер. Принаймні ви так вирішили. Потягли діжку до води. Дорогою, мабуть, знову сперечалися. В результаті сховали тіло в очереті на півдорозі. Вирішили повернутися і заспокоїти нерви чимось міцним. Куди ж подінеться мертвий хлопчик? А він таки подівся і був виявлений лише наступного ранку, акурат на видноті. З вашої реакції бачу: поки що все правильно.
Упир перехопив ціпок і гойднувся вперед. Поглядав то на Тартарова, то на Тюрина. Відьма знову спробувала вхопитися за перелесника.
— Нехай говорить. Поки немає за що гроші платити. Він нічого не знає,— процідив купець. На гладенькому обличчі з’явилися зморшки, з-під сорочки випнулося черево.
— Чого я не знаю? Що з вас перелесник, як зі злидня — учень парафіяльної школи? — Олександр Петрович сіпнув рукою, кишеня напнулася, і стало зрозуміло, що там револьвер.— Ви ж не перекидаєтеся на інших чоловіків, тому що не здатні. Так-так, пане Тартаров, дон Жуан з Дерибасівської. В Одесі вас знали як Васю Колоска, що побрався з багатою удовою під виглядом перелесника. Кар’єру духа-спокусника ви вирішили продовжити у Києві. Добре, що живий сік дозволяє залишатися на позір молодим і звабливим. А вам же скоро п’ятдесят.
— Як? — відьма розвернула до перелесника. Її очі сяяли від зловтіхи.
— Я б на вашому місці, мадам, так бурхливо не дивувався,— звернувся до Гінди Тюрин.— У вас же теж немає бабці-відьми з Кам’янки. Вірніше, відьма була, і досить сильна. Але онучок у неї не залишилося.
Відьма пхикнула у бік сищика.
— Ви ніяк цього не доведете,— озвучив її думки Тартаров.— Ми маємо висновки комісії з видів. І вдруге їх отримаємо, будьте певні.
Тюрин не сумнівався, що купець каже правду. За гроші у Межі й не таке можливе, особливо коли йдеться про види, настільки схожі на людей.
Раптом не витримав упир і заверещав зі свого місця:
— Чого ми це вислуховуємо? Сергію Олександровичу, ви ж казали, все домовлено? Скільки він хоче?
— Сидіти! — наказав Тюрин і витягнув зброю. Князь покірно вчепився у бильця.— Лжеперелесник має рацію: за гроші можна купити довідку про інший вид. Особливо якщо зовні можеш залишатися людиною. Але ви, Басарабе, перегнули.
Тюрин підняв револьвер, звів курок, а лівою рукою по-цирковому кинув упирю кинджал. Басараб нахилився, щоб зловити. В цю мить Тартаров зробив спробу кинутися сищику на спину. Тюрин очікував нападу, вивернувся і вдарив купця руків’ям. Кров залила пухке обличчя. Відьма схилилася над Тартаровим, а Тюрин відійшов на кілька кроків, щоб тримати на мушці всю компанію.
— Витягніть лезо! — наказав упирю.— І покладіть на долоню. Срібло вам не шкодить. Проти цього навіть зацікавлена комісія з видів не заперечить. Військове міністерство не знайшло у своїх лавах упиря Басараба, проте досі шукає капітана Георгія Юрійовича Чурилова, який задурив голову княжні Рурській. Ви переконали її таємно одружитися, але, на щастя, брати її відбили, то вам перепало лише кілька прикрас княжни й оцей кинджал.
Упир з погордою задер носа і мало знову не втратив штучні ікла, що вивалилися під час бійки. З реакції Гінди і Тартарова Тюрин зрозумів, що й вони не знали всіх подробиць.
— Але, зізнаюся, найдовше я бився над Гальванеску,— Тюрин важко дихав.— Єдиний син у родині медиків. До дев’ятнадцятьох — ледь тягнув лямку на медичному факультеті. Кілька років працював у божевільні. І нарешті захопився культом Змія. Здається мені, ви єдиний з цієї компанії по-справжньому увірували, що можете бути змієголовцем... Ідіть-но сюди, пане докторе,— Тюрин поманив Гальванеску.
Той ніби остовпів. Учепився у спинку канапи і не зводив очей-окулярів із закривавленого купця.
— Сміливіше,— наказав сищик. Доктор поволі вийшов на середину кімнати.— А тепер зніміть усе, намотане у вас на обличчі.
Гальванеску шумно видихнув і потягнувся руками до голови. Першим полетів респіратор, потім стукнулися об підлогу окуляри. Останньою з макітри доктора впала яскрава шапка. Очам присутніх відкрилася жалюгідна людська голова з кількома кволими волосинами на тім’ї, слабким підборіддям і підсліпуватими очима. Гальванеску безупинно кліпав і, здавалося, був готовий розревітися.
— Навіщо ви підробили судовий висновок? — тихо, майже співчутливо запитав Тюрин.
Тартаров прибрав руку відьми від обличчя, упир припинив колупатися в роті.
— Нащо написали « »? Як змієголовець, ви ж, напевно, знали про дарунок Джерела Змію? Я навіть беруся стверджувати, що давно спостерігали за Ющинським. Ви ж знали, від чого насправді помер хлопчик?
Слова сищика викликали хвилю бурхливого нерозуміння. Голови розвернулися у бік посоромленого Гальванеску, який намагався непомітно стягнути рукавиці з пазурами. Тартаров відчув, що зажеврів шанс, і перемістився на канапу.
— То ваші друзі не знають, що є вірогідний свідок злочину?
— Що він таке каже? Ким був цей Ющинський? — одностайно заголосили Гінда і Басараб.
— Про якого свідка він каже? — зло вереснув Тартаров.
Гальванеску зіщулився в очікуванні на нову напасть. Тюрин махнув револьвером на розбурхану компанію.
— Гарні спільники завжди мають секрети один від одного, так? Говоріть, докторе!
— Ющинський був представником рідкісного виду  ,— пробелькотів Гальванеску.— Думаю, таким його зробили водяники, щоб помістити в нього «дар Джерела Змієві» — священну рибину.
— Тобто зовні він був людиною, а всередині мав рибу? — охнула лжевідьма.
— Так,— підтвердив Тюрин, а подумки подякував батькові за книгу Лазаруса.— Звісно, легенда про «дар Джерела» — лише казкове пояснення наукового факту. Ющинський був   і вмер, бо з нього втекла риба. А от чому вона це зробила? Через ваші дії чи з власної волі — нехай вирішує суд чи комісія з видів. Можуть принагідно і рибу запитати, підозрюю, вона десь серед водяників.
Запанувала тиша. Гінда шукала погляду купця, упир кинувся щось спитати, але вчасно зупинився. Гальванеску думав про своє. Обличчя Тартарова розпливлося у посмішці. Він першим зрозумів, що вони уникли звинувачення у вбивстві.
— Хлопчика ми не вбивали. Риба сама втекла.
— Але це не скасовує того, що буде суд і нові сеанси викриття,— посміхнувся у відповідь Тюрин.— Парфентію Кіндратовичу, Тартарова таки будемо в’язати. Спроба хабара, напад на представника влади...
Остання фраза зависла у повітрі. Жоден м’яз не здригнувся на обличчях. Навіть херувими під стелею припинили кувікати, й у кімнаті запанувала загрозлива тиша. Всю увагу звинувачуваних поглинуло щось за спиною сищика.
До Тюрина давно долинав шум від дверей, потріскування і скавучання, ніби до хати просився великий собака. Але театральний акт викриття вимагав максимального зосередження. Крім того, на сторожі залишався Топчій. З цим-то він міг упоратися. Олександр Петрович розвернувся, щоб нагримати на околодочного, і закляк. Його очі округлилися, а ідеально зачесане волосся стало дибки.
А наступної миті тіло слідчого згріб величезний кошлатий звір. Гострі ікла вп’ялися у тлусту горлянку. Ще кілька секунд марно здригалися кінцівки, доки столичний гість не затих на підлозі у чорній калюжі крові.
*

— Ви, Парфентію, на своїй роботі зовсім здичавіли. Вже й шефа загризли,— купець раз по раз підносив до губ руку, не помічаючи, що баклажки давно немає.
Світлиця перетворилася на поле битви. В центрі лежав розтерзаний Тюрин. Неподалік стогнав Топчій. Йому до рота щось вливав Петюня. Рідина витікала крізь вовчі зуби, але людська подоба почала повертатися.
— А ти, лихо відділове, де так довго швендяв? — заскавучав околодочний до злидня.— Бач, що наробив? Солоха, чортова душа, мала ще два дні тому протиотруту зварити. Зараз же місяць у повні. Без бормотухи мені не життя. А він працюй і працюй. І що я тепер Скалонне скажу?
Відьма, відвертаючись від тіла, простягнула вовкулаці хустинку.
— Ні, у вбивстві поліціянта ми точно не винуваті! — заверещав упир.
— А все так добре складалося, могли обійтися невеликими грошима,— зітхнув Тартаров. У його руках знову було пійло.
— Може, й обійдеться,— задумливо промимрив доктор.— Давайте до мене в лабораторію. Спробуємо відживити.
— Перекваліфікуємо слідчого у людиноподібного? — очі Тартарова весело спалахнули. Вже за мить він роздавав накази.— Не сидіть, як мертвий, Фабіане, хапайте за ноги. Важкий, собака. Парфентію, сховайте ікла, то не про вас. Візьміть краще руки, а я князю з ногами допоможу, він же у нас пісник, сили зовсім не має. Злидень, як тебе там, допоможи, коли вже тут! Чорт, новий костюм у кров перепаскудив.
— Ех, хотів би і я колись стати справжнім змієголовцем,— замріяно провів поглядом розтерзаного слідчого доктор.
Справа друга А документик-бо — липа



— Це все Добринін! — наче з трибуни, проревів берсерк Фрідрих-Рудольф Людвигович Фальдберг. З ведмежої пащі бризнула слина. Хутро на загривку стало дибки.— З гласними від людей таку капость учинили, щоб гласних від нечисті очорнити!
Київський поліцмейстер Скалонне подивився на депутата Міської думи з неприхованою нудьгою. Наближався обід, і тільки регалії гостя тримали поліцмейстера у кріслі.
На свої молоді роки Фрідріх-Рудольф Фальдберг устиг зробити неабияку кар’єру. Був єдиним керівником фракції не-людей у Міській думі. Завзято боровся за права інакших у місті. На останніх виборах Фальдберг обіцяв збільшення місць для людиноподібних у школах, своїм коштом взявся вчити з десяток перевертнів. Уславився роздаванням меду у фірмових діжках з власним портретом. Одразу після голосування виявили, що то перепалений цукор, але людоведмідь уже був гласним.
Крім того, Фальдберг очолював комісію з будівництва і, за чуткам, володів десятком прибуткових будинків. Нещодавно отримав нове підвищення — тепер особисто подавав на підпис міському голові рішення Думи.
— Але навіщо гласним від людей так чинити? — сплеснув руками Скалонне.— Цей документ позбавлений сенсу. А те, що він загадково з’явився у стінах Думи, може, чийсь невдалий жарт?
Фальдберг знову заревів:
— Ви чудово знаєте, що використання чарів, будь-яка магічна маніпуляція з документами державної ваги — це порушення «Договору про чесність співжиття нечисті з людьми»! Це один з найбільших злочинів у Межі. А тут з’являється рішення Думи, яке не розглядали, за яке ніхто не голосував, ба більше — ніхто його не вносив на розгляд. І все одно це рішення значиться у всіх документах. Ніби прийняте за всіма правилами. Як це ще пояснити, як не чарами? І кого в першу чергу звинуватять у підступі? Звісно, нас — гласних від нечисті. Бо ж капостити за допомогою чарів у Межі можуть тільки людиноподібні. Це всім відомо,— з гіркотою проказав людоведмідь. Офіційна статистика стверджувала, що до побутової магії найчастіше вдавалися саме люди.
— Олександре Петровичу, дорогенький, що ви на це скажете? — Скалонне розвернувся до Тюрина. У його голосі бриніло роздратування. Це Тюрин, а не він мав би спілкуватися з людиноподібним. Тепер це його парафія.
Тюрин мовчав. Його очі буравили трюмо за спиною Фальдберга. Вже вкотре він намагався зрозуміти, кого бачить у дзеркалі. У загальних рисах потвора нагадувала того самого столичного сищика: холодні сірі очі, високе блискуче чоло, тонкі іронічні губи. Але будь-хто, описуючи Тюрина, сказав би просто — «синюшно-синій». Машина доктора Гальванеску разом з життям влила у жили огидно-неприродній колір. Майже одразу проявилися й інші неприємні симптоми. Наприклад, на дотик відживлений не відрізнявся від мертвого: холодна і суха шкіра, що починала смердіти, якщо він запізнювався на черговий курс відживлення. Крім того, грубі рвані рубці, що ні на мить не припиняли свербіти. А скроні навіки прикрасили чорні опіки від електродів.
— А чому ви вважаєте, що це люди? Є конкретні причини, чому вони хочуть вас підставити? — без особливої цікавості запитав Олександр Петрович. Це була його перша справа після відживлення.
Тюрин з огидою подивився на вогкий ведмежий ніс, очка-ґудзики і з гіркотою подумав, що так само на нього зараз дивиться Скалонне — як на потвору, що, за іронією долі, отримала доступ до кабінету поліцмейстера.
— Все простіше простого! — відповів Фальдберг. Волохаті пальці вчепилися у шкіряний портфель. Шви на дорогому костюмі з торгового дому Людмерів загрозливо затріщали.— У Думі вже другий місяць обговорюється проект будівництва водогону. Місто виділяє величезні кошти на проведення підземних робіт. Але ми не можемо визначити підрядника. Є лише два претенденти — акціонерне товариство «Волог», засноване нечистю, й акціонерне товариство «Рудокоп», де серед власників — голова фракції людей Микола Добринін. За черговістю, яка вже давно склалася, цей підряд має отримати підприємство нечисті. Але люди з цим не погоджуються. Ось і шукають спосіб нас дискредитувати. Тому й організували змову,— Фальдберг важко дихав. Великий язик вивалився з пащі.— Сьогодні скликають збори. Все це загрожує не тільки нечисті у Думі, а й кожному з нас,— берсерк фамільярно тицьнув пальцем у бік сищика,— кожному людиноподібному в Києві.
Скалонне вимушено розвів руками. Мовляв, а що тут заперечиш. І кинув на підлеглого насмішкувато-зневажливий погляд. Олександр Петрович чи не вперше усвідомив, що він більше не людина. А відживлений — дивний покруч з виду нечисті, яким місце у Межі. Він згадав, як легко визначили його роль відразу після перетворення.
*

— Олександре Петровичу, чесно вам скажу, ситуація препаршивенька,— чиновник з особливих доручень при генерал-губернаторі Олексій Митрофанович Вишиєвський втупився у Тюрина єдиним око. На другому мав пов’язку.— Ви вже бачили висновок Комісії з видів?
Тюрин кивнув. Це вийшло так, ніби хтось силою намагався зігнути йому шию.
Олександр Петрович тільки звикав до нових особливостей тіла.
Перший місяць Тюрин цілодобово лежав, приєднаний до машини відживлення. У міру того, як синя рідина заміняла червону людську кров, поверталася рухливість кінцівок, чуттєвість шкіри. М’язи поки що залишалися напівмертвими, ніби заціпеніли від довгого сидіння. Гальванеску обіцяв «практично повне» відновлення і нетямився від щастя. Казав, що Тюрин унікальний. Але Олександр Петрович підозрював, що доктор гадки не має, як таке сталося і що чекає на відживлене тіло у майбутньому. Зрозуміло було одне — «одужати» не вийде. З людини Тюрин перетворився на нечисть.
За законами Імперії, Олександра Петровича відіслали на Комісію видів.
У порожній кімнаті безбарвний голос наказав йому роздягнутися. Члени Комісії спостерігали за ним з непомітних вічок. Тюрину, як тварині у клітці, наказували піднімати руки, згинати суглоби, змушували відповідати на шкільні питання. На одному з тестів просили розгинати підкови. На іншому — різали йому шкіру. Тюрин з подивом дізнався, що його сила зросла у кілька разів, а біль став майже не відчутним.
Комісія з видів постановила, що у зміненому стані Тюрин належить до нового небезпечного виду . Олександр Петрович добре знав, куди ведуть шляхи небезпечних людиноподібних: через висушені сонцем степи, акурат на проклятий півострів. У резервацію для видів-вигнанців, про яку достеменно ніхто нічого не знав. Тому навіть здивувався, коли його викликали до канцелярії генерал-губернатора.
— Після такого висновку, у звичайній ситуації,— вів далі Вишиєвський,— вас би вже етапували на південь або знищили на благо Імперії,— чиновник зробив багатозначну паузу і покосився на портрет царя за спиною.— Але ви маєте заслуги перед Імперією. Порятунок великої княжни — незабутній подвиг. Крім того, як я розумію, ви самі стали жертвою жахливого злочину.
— Це була випадковість,— слабким голосом прорипів Тюрин, пригадуючи обличчя Топчія. Це перше, що він побачив, коли отямився після подій на Трухановому острові.
Виявилося, околодочний кілька діб не відходив від його ліжка. Стежив за синьою рідиною, змінював постіль і бинти. Тоді ж Тюрин дізнався історію Топчія. Околодочний був шістнадцятою дитиною у родині чорнороба-вовкулаки з Плоскої дільниці. Там мешкала найбідніша нечисть і панували найлютіші банди. Батько Топчія, за мірками вовкулак, був місцевою інтелігенцією, диваком, бо чесно заробляв на хліб. У Межі лікантропів вважали ледарями, нетямущими, здатними лише до злодійства чи до найдрібнішої найпростішої роботи. Топчій уже змалечку вирізнявся розумом. І його батько зробив нечуване — віддав сина вчитися. У шістнадцять Парфентій, як грамотний, пішов працювати на млин Бродського. Але банди вовкулак своїх не відпускають. Банда Сірого-бека, до якої належав Топчій, вирішила скористатися одноплемінником і пограбувати контору млина. Парфентій мав провести. Думав, що там нікого не буде. Але прикажчик випадково засидівся. І Топчій пішов проти своїх — вирішив захистити людину. Це мало значення на суді. Топчія несподівано виправдали, а прикажчик порадив йому сховатися від гніву вовкулак у знайомого поліційного пристава в Обухові. Той вчинив небачене — взяв тямущого Парфентія собі у помічники.
Ще за кілька років міський голова Києва вирішив провести реформу і набрати до поліції нечисть. Згадали про Топчія, і він отримав місце околодочного наглядача.
Ніколи доти вовкулаки не вибивалися так високо. Зграя вирішила, що не може знехтувати таким шансом. «Нехай буде серед влади хоч один з нас»,— постановив вожак і дозволив Парфентію випити зі спільної миски. Відтоді Топчій служив місту. «Брав хабарі, захищав своїх, якщо які дрібниці, влаштовував родичів, було таке,— сповідався Топчій біля ліжка Тюрина,— але ніколи не шкодив людині. Це все клята вовча натура».
Спершу Тюрин не хотів його бачити. Але вовкулака приходив і терпляче розповідав свої історії. Балакучість діяла магічним чином, Олександр Петрович забув про власні страждання. І зрештою вирішив, що покарання Топчія нічого не змінить.
— Так, я чув, що ви не стали висувати звинувачень проти вовкулаки,— хитнув головою Вишиєвський.— Мені здається, це правильне рішення. Людиноподібні мають оцінити, як ви пожаліли одного з них. Хоча вовкулаки, як на мене, найогидніший вид у Межі. Зовні — наче зовсім людина. А тільки заґався — і станеш жертвою звіриної натури.
— Оцінити? Навіщо?
— Бодай для того, щоб прийняти вас у свою громаду,— посміхнувся Вишиєвський.
— Ви думаєте, мені це потрібно?
Тюрину не сподобалася посмішка чиновника. Вишиєвський наступив на болючий мозоль. Олександр Петрович з моменту пробудження намагався знайти відповідь на питання: хто він і що далі робити.
— Думаю, так. Вам потрібен новий сенс життя. І тут ми можемо допомогти один одному. Історія співжиття нечисті й людей налічує багато століть. І це кривава історія. Людиноподібні постійно чекають на свого Змія-Обадію, який повинен прийти і звільнити їх від влади людей. У 1648-му вони вважали Змієм Хмельницького. Страшні роки руїни і війни. У 1863-му — повстання упирів під прапором Змія. Нині знову на кожному розі кричать про пришестя Обадії, про близьку війну і кінець віків. Комету приплели,— роздратовано додав Вишиєвський.— Тому нам потрібна людина (а я щиро вірю, що в душі ви лишилися людиною) у стані ворога. Тепер ви нечисть, вам вони повірять.
— Я ловив злочинців незалежно від виду і не збираюся ставати провокатором,— озвався Тюрин. Він чудово зрозумів, чого від нього хочуть. Шпигувати за людиноподібними-революціонерами, спонукати їх на терористичні дії, а потім виловлювати по одному. Карний розшук допускав хитрість, але не безчестя. На відміну від політичної поліції.— Вони можуть вірити у що завгодно...— Олександр Петрович підвівся: нехай уже Крим, ніж таке.
— А ваш батько думав по-іншому,— зупинив його Вишиєвський.— Він співпрацював з Четвертим відділом. Допомагав ловити небезпечну нечисть, викривати культи змієпоклонців. У 1874-му навіть брав участь у розкопках на горі Щекавиці. На вірогідній могилі Змія. Тоді були великі наукові слухання. Професор Житоцький переконливо свідчив, що вони нічого не знайшли. Ваш батько підтвердив, чим вельми прислужився Імперії.
— А насправді? — Тюрин затамував подих.
— А насправді, Олександре Петровичу, співпраця з нами відкриває доступ до багатьох таємниць,— хитро примружив єдине око Вишиєвський.— Головне, щоб у Межі був спокій.
— І щоб магічний цукор видобувався, а сухе варення і живий сік постачалися в Імперію?
— Ви ловите все на льоту,— похвалив Вишиєвський.
— Тоді в мене є одна умова. Я хочу повернутися до поліції і займатися розслідуванням злочинів людиноподібних.
— Згода. Ви будете мати повну свободу,— продовжував усміхатися Вишиєвський. У єдиному оці промайнула тінь розчарування. Чиновник зрозумів, що не зможе тримати відживленого на короткій шворці.
Тюрину, у зв’язку з особливою корисністю, дозволили залишитися у Києві. Він учепився за нову інформацію про батька, як за соломинку. Нехай він не може вирватися з Межі, але мусить продовжити пошуки правди.


— Парфентію Кіндратовичу, ви знову за своє? — Тюрин роздратовано поглянув на помічника.— Що це рудий вам тицяв? Подаруночок? Я ж попереджав, щоб ви припинили.
Дрібне хабарництво у Межі вважалося хорошим тоном і частиною взаємодії з чинами.
Кремезний чоловік, чимось

схожий на Топчія, злякано кивнув і сховався у підворітті. Парфентій знічено посміхнувся.
— Та то свояк мій. В охороні працює. В нього дещо зникло, то просив допомоги.
— Ага, зникло,— пробурчав Тюрин.— Свої брати-вовкулаки обчистили, а тепер просить, щоб ви прикрили? Щоб я більше не бачив. Ходімо, на засідання запізнимося.
Тюрин звів очі на Міську думу. Триповерхова будівля займала всю площу. Фасадом виходила на знамените кафе «Семадені» й місцеву біржу, торцем підпирала невеликий сквер, що лише нещодавно розчистили від перекупок і старців.
Гласними були переважно купці й підприємці, і це відчувалося в усьому. Нижній поверх Думи здавали в оренду під крамниці. Гласні пишалися, що таким чином економлять гроші киян, бо орендна плата йде на утримання Думи та її секретаріату — управи.
Вхід до будівлі прикрашала башта зі шпилем, як на старих ратушах.
— А чого він погнутий? — показав угору Тюрин. Він ще не бував біля міського законодавчого зібрання.
— Ясно чого,— відповів Топчій.— Там фігурки були. Як Віщий Ольг Змія списом протикає. То Донцов, котолуп клятий, ще у погром 1892-го відідрав. Кричав, що ті фігурки — наруга над нечистю. Що не міг Віщий Ольг Змія побороти. Це революціонер наш. Нечисть проти людей підбурює,— пояснив околодочний.
Про Донцова розказав ще Вишиєвський. Вихор, або котолуп Дмитро Донцов, давно був під наглядом поліції. Сповідував радикальні ідеї, кілька разів сидів у Лук’янівській в’язниці. Але зловити, а тим більше втримати вихра надзвичайно важко.
— Віщий Ольг...— задумливо проказав Тюрин.— Це чорнокнижник, якого людські князі покликали, щоб він убив Змія. Я читав у Лазаруса. Здається мені, він і людьми не дуже цінується?
Про Віщого Ольга говорили небагато. За легендою, він убив Змія підступно, порушивши довіру. Його чари вселяли страх навіть у людей. Перед смертю Ольг піднявся на Щекавицю, де колись наказав зарити Змія, і там помер від рук змієпоклонців.
— Фігурки подарував місту батько нинішнього гласного Добриніна у рік, коли на Щекавиці копали. Я малий був, але тоді місто добре трясло. На кожному кроці згадували про Змія. Казали, знайшли його могилу. Добринін-старший і подарував фігурки, щоб усі кияни знали, що люди у місті головні. Нечисть ненавидів люто. Син пішов у нього. Подейкують, зараз дає гроші чорносотенцям з «Двоголового орла». Але депутати поки що так і не можуть вирішити, що на той шпиль почепити, щоб усім догодити. Так і стоїть кривий,— сплюнув Топчій.
Тюрин ще раз, але вже по-іншому, подивився на погнутий шпиль, знову згадав погромну ніч з дитинства і подумав, що Вишиєвський правий. Під всією територією Межі наче діжки з порохом: достатньо жаринки, щоб почалися вибухи. І, судячи з газет, депутати Думи готові розпалити вогонь.
*

Зала засідань повнилася гомоном. Тюрину з Топчієм з балкона для преси було добре видно розміщення депутатів. По праву руч від президії чорніли ряди людей, лівий бік вражав різношерстям людиноподібних. Захоплені броунівським рухом привітань, гласні з обох фракцій розповзалися далеко від місць сидіння, проте на обох половинах залишалися неторкані радикальні кутки. Це ті, що в жодному разі не подадуть руки ворогу, а то й перші зацідять у пику.
В центрі людської половини щось жваво просторікував невисокий чоловік. Мав кокетливі хвилі на вже помітній лисині й чорні добре завиті вуса. Це й був Микола Добринін — голова фракції людей, гучний оратор і нечистененависник.
Людиноподібні згуртувалися навколо Фальдберга. Поводилися набагато тихше, деякі сторожко озиралися на людей і готувалися до бою. Тюрин зауважив, як молодий берсерк замовк при наближенні сухорлявого демона з головою, охопленою вогнем, і з орденом Святого Володимира на шиї.
— Це чорт-скарбник, член управи Бродський. Перший багач серед наш... серед людиноподібних. Мільйонщик. Тримає у рукаві щось із дюжину цукрових жил. Цукроварники для найміцнішого червоного тільки в нього беруть. Ото грошви! — аж присвиснув околодочний.— А он той, ну, пащека ще наче у бруд вмочена, це Хома Гордійович Трус, анциболотник. Болотяний чорт, як їх ще називають. Теж на цукрі сидить. Хоча кому таке лайно треба. Ну й тхне від нього, аж сюди смердить. Тільки задрипанці з Оболоні й могли обрати,— вовкулака потер чутливого носа.— То він перший задирака серед лівих. Того разу знову кулаки показував. І все через поета Шевченка. Не дають річницю відзначити.
— А Шевченко теж з людиноподібних? Не знав.
— Ну...— багатозначно протягнув Топчій, але не встиг закінчити. Його увагу привернула нова світська персона.
— Бачите панка з яскравим пір’ям? Ич настовбурчився. Позує. Це алконост Митрофан Тихонович Іванов-Козельський,— захоплено пояснив Топчій.— Драматичний співак. Луджене горло. Кажуть, навіть люди за нього голосували. Праві хотіли скасувати вибори на його дільниці. Кричали, через використання чарів. Але суд заборонив, бо це природний дар. Ніхто ж не звинувачує людей, що гарно брешуть.
Зала пожвавилася. Гласні попідскакували з місць.
— Зараз почнеться! — задоволено потер руки Топчій.
На трибуну вийшов Добринін. Міський голова погідно кивнув.
— Ви знаєте, чого ми тут сьогодні зібралися? — жалобним голосом прокричав гласний.— У священних стінах, де вирішується доля міста, скоєно страшний злочин! Нечисть порушила договір. Силою чарів було сфальсифіковане рішення Міської думи!
Остання фраза потонула у загальному галасі. Люди кричали «Ганьба!» і «Вигнати нечисть із Думи!». Людиноподібні захищалися. Слово взяв Фальдберг.
— Але ж послухайте цю маячню,— заревів берсерк, високо підійнявши якийсь папірець.— Ось рішення, в якому ви нас звинувачуєте.
Людоведмідь набрав легені повітря і, перекрикуючи депутатів, прочитав: «Усе написане, видрукуване чи в інший спосіб відбите на папері має ті самі права, що і будь-яка жива істота у славному місті Києві. Все написане, видрукуване чи в інший спосіб відбите на папері має зберігатися в сухих, добре провітрюваних приміщеннях. Забороняється палити, чорнити, дерти чи мазати, губити, забувати чи залишати на поталу мишам та іншим шкідникам... Недотримання припису тягне за собою суворе покарання та грошове стягнення у розмірі...»
Вочевидь, не всі гласні знали зміст скандального рішення. Навіть люди стишили голоси і дослухалися.
— Навіщо, питаю я вас, людиноподібним використовувати чари для створення настільки безглуздого документа — «Про права написаного»?
Тюрин подумав, що останню фразу він даремно сказав. Люди почули головне — нечисть допускає використання чарів у Думі. Зала вибухнула криками. На трибуну ринулися строкаті хвилі.
Берсерк приготувався триматися за тумбу до останнього. На чолі лівих замайоріла бридка пика болотяного чорта. Вони оточили Фальдберга. Люди наступали.
Полчища зупинив протяжний гудок. Топчій аж підстрибнув від збудження. Тюрин закрутив головою, намагаючись роздивитися нове джерело сум’яття.
По паркету гупали важкі чоботи молодиків у чорних шинелях. «Двоголовці»,— стривожено прокотилося рядами. Добринін гордовито поправив зачіску і простягнув руку очільнику чорносотенців.
— Волька Голубєв,— прошепотів вовкулака. Тюрин з цікавістю подивився на худорлявого студента з короткими тарганячими вусиками. Його обличчя робили очі. Глузливі, з холодним металевим блиском. Погляд мучителя тваринок, подумав слідчий.
Про керівника чорносотенної організації «Двоголовий орел» ходило чимало чуток. Вальдемара Голубєва називали студентом, хоча він рідко відвідував лекції.
Весь свій час Голубєв присвячував боротьбі з нечистю: видавав газету, організовував бойові дружини людей, виловлював і карав людиноподібних. Ходили легенди, що попри миршавість, був завзятим бійцем. Мав залізну хватку, вчіплювався у супротивника, як бульдог. Завжди прагнув вигравати.
— Брешуть, що він так ненавидить нечисть, бо його мати — відьма,— майже на вухо проказав Топчій.— Ще й дефективна. Родова відьма, якій не передався дар. Таке буває, хоч і рідко. Якщо при ньому то згадати, двоголовці на шмаття подеруть.
Тюрин недовірливо поглянув на Голубєва.
— А сам він незаконнонароджений. Його батько всиновив. Може, чули? Степан Голубєв — відомий історик, професор Університету, завідує музеєм старожитностей.
Олександр Петрович згадав, що йому вже зустрічалося ім’я професора Голубєва. Він теж брав участь у розкопках на Щекавиці у 1874-му разом з професором Житоцьким і батьком Тюрина.
Олександр Петрович знову нахилився, і раптом йому запекло у грудях. Вальдемар Голубєв з не меншою увагою вивчав незвичного поліціянта. Чорні холодні очі дивилися прямо і з викликом. У цю мить Тюрин ясно відчув, що їм ще судилося зустрітися.
Увагу Голубева відвернув Добринін. Зала помітно заспокоїлася. Голова покликав до себе Фальдберга й очільника фракції людей, кілька хвилин з ними шепотівся і підвівся для оголошення рішення. Берсерк понуро схилив голову. Добринін сяяв, як начищений самовар.
За рішенням голови нечисть позбавили права голосу «до з’ясування». Без людиноподібних гласні від людей передали підряд на водогін підприємству людей.
Тюрин подумав про звинувачення Фальдберга. Якщо безглуздий документ «про права написаного» підкинули люди, то вони перемогли.
— Треба йти до секретаря управи. Це ж вони готують папери для депутатів? Нехай розповість, як з’явився документик «про права написаного»,— наказав Тюрин.
— Ага, тільки секретар теж людина Добриніна, чорта лисого тепер правду знайдеш. Хитро все облагодили,— зітхнув Топчій.
Тюрин хотів щось заперечити, але побачив, як крізь загальний натовп до них просувається Фальдберг. Берсерка аж розпирало від бажання зігнати на комусь гнів. На поліціянтів почали озиратися інші депутати. Хтось кинув зневажливе «мерзота у формі». Топчій знічено глянув на шефа. Тюрина аж пересмикнуло від образи, але він змовчав, глибоко вдихнув і розвернувся до виходу: вирішив, що сутичка з Фальдбергом розслідуванню не допоможе.
— Шановній синьопикий,— хльоснув у спину насмішкуватий голос.— Маю до вас справу.
Тюрин розвернувся і побачив Миколу Петровича Добриніна.
— Не повірите, але я хочу вам допомогти.
*

Добринін запропонував поговорити у «Семадені». Найкращий ресторан у місті «з шоколадом, більярдом і окремими кабінетами» одним боком виходив на Думу, іншим дивився на біржу. А тому і публіка тут якщо не обговорювала засідання, то голосно викрикувала ставки. Веранду полюбляли маклери. Білі мармурові стільниці рясніли цифрами і підбиванням баришів. Кабінети закріпилися за думськими. Тут умаслювали гласних, домовлялися про підряди чи відпочивали у тиші оббитих оксамитом крісел.
Добринін показав на мармуровий стіл під розкішним червоним абажуром.
— З очей бачу, що ви здивовані. Фальдберг, ведмідь недострілений, мабуть, вам нарозповідав, який я бузувір? — заговорив Добринін і кинув незадоволеним оком на Топчія. Тюрин сам підсунув вовкулаці стільця.
— Вони вважають, що це ви їх підставили. Люди отримали підряд, вигнали їх із зали. Схоже, що Фальдберг правий.
— А я дивлюся, ви швидко стали на бік нечисті, хоча ще вчора були людиною,— на губах Добриніна з’явилася крива посмішка.
Олександр Петрович знову відчув зміну ставлення. Синюшна шкіра аж запекла, а шви підступно засвербіли. Для Добриніна він інший — нечисть, нерівня.
— Я стою на боці закону і не керуюся упередженнями,— сухо сказав Тюрин і з силою стис мармурову стільницю. На його подив, пролунав тріск, і на підлогу впав чималий шматок. Топчій ошелешено поглянув на підлогу. Добринін кілька секунд мовчав, а потім заплескав у долоні.
— Правду про вас розказували. Дика силища! — Гласний зробив знак офіціанту, щоб той зайнявся столом.— Але я вам не ворог. І зараз доведу,— Добринін простягнув папір.
— І що? Це рішення про передачу підряду на водогін підприємству людей. Ви його сьогодні проголосували.
— Подивіться на дату,— сказав Добринін.
Тюрин ще раз пробіг папір очима — і від подиву аж забув про відколотий стіл. Рішення було «ухвалене» кілька днів тому — тоді ж, коли і «про права написаного».
— Це теж несправжнє,— проказав Добринін.— Секретар управи Шкуро знайшов цей документик серед проголосованих. Хочете мою версію? Нечисть вирішила начаклувати рішення нібито на нашу користь, щоб потім звинуватити у чарах нас. Але щось перемудрили. Виникло ще й ідіотське рішення «про права написаного». Звісно, це, про підряд, ми сховали. Ми знали, що і так переможемо. І те, що я віддаю це рішення вам, свідчить про чистоту наших намірів. Я хочу, щоб той, хто використовував чари у Думі, був покараний. І щоб ніхто не міг сказати, що це наклеп чи несправедливе ставлення до нечисті.
Тюрин не знав, що й думати. Якщо люди сфабрикували рішення, щоб підставити нечисть, то навіщо Добринін віддав йому друге, несправжнє? Люди перемогли.
Якщо ж людиноподібні використовували чари, то навіщо Фальдберг розігрував комедію? Єдине Олександр Петрович знав чітко — хтось із двох точно бреше.
*

Секретар управи Шкуро Захар Васильович, про якого говорив Добринін, був не меншою прикметою Думи, ніж погнутий шпиль. Це був лисий чоловік з акуратним черевцем і тхорячими підсліпуватими очима під пенсне. Пересидів не одного міського голову, знав усі ходи і виходи, відкрито співчував ганьбителям людиноподібних — чорносотенцям.
— Відповідально вам заявляю: ці документи-с виникли за допомогою чарів,— Шкуро незадоволено прицмокнув широкими губами. Його прикро заскочив вид представників поліції. Він витріщався на синю шкіру, ніби ніяк не міг повірити, що таке буває.— Ви що думаєте — можна просто намалювати документик, підробити підпис голови, і все — вже готове рішення Думи?
Якщо чесно, щось подібне Тюрин і уявляв. До розмови зі Шкуро постійно сумнівався, навіщо знадобилися чари, якщо достатньо друкарської машинки і схожого почерку.
— Ні і ще раз ні! — пенсне грізно підстрибнуло.— Спершу гласний чи група депутатів вносять проект рішення, про що робиться запис у відповідній книзі. Потім проект розглядають на комісії, про що теж має бути запис в іншій книзі. Далі дебати у залі. Все фіксується стенограмою. І після голосування, коли проект набирає потрібні голоси, рішення подається на підпис голові.
Кожну фразу Шкуро ілюстрував скиданням з шафи величезної книги.
— Ви тільки подумайте — вони підробили підпис голови! — Чергова книга спричинила вибух пилу.
Обличчям Тюрина промайнула іронічна посмішка: «Не перегравай. У кожній установі зберігаються порожні бланки з підписом голови. Це ж найдавніша форма корупції».
У кабінеті секретаря стояло затхле повітря. Усюди лежали нескінченні стоси документів: у шафах уздовж стін, на столика, етажерках, на канапі й навіть на стільцях, тож Тюрину з Топчієм довелося стояти.
— Й уявіть, у кожній з цих книг є потрібні записи-с! — руки секретаря тремтіли. Для нього порядок у документах був святая святих.
— А не міг,— обережно почав Тюрин,— хтось зібрати всі ці книги і, скажімо, дописати що потрібно?
Шкуро похитнувся. Топчій ледь устиг схопити його за лікоть. Кілька секунд секретар мовчки витріщався, а потім повільно, як дитині, пояснив.
— По-перше, у книгах навіть граф-с для цих записів не було. Інші записи ніби як розсунулися, щоб з’явилися ці,— Шкуро розгорнув книгу, де записувалися проекти, і тицьнув пальцем у сторінку.— А по-друге, книга реєстрації проголосованих зберігається у залізній шафі, ключ завжди зі мною. Тільки після запису у книгу реєстрації рішення опиняється у голови.
— І де ця знаменита шафа?
— У кабінеті реєстраторів,— скорботно зауважив Шкуро і показав на двері.
*

У сусідньому кабінеті пахло тютюном і знайомими солодко-пряними парфумами. Цей аромат любила Тамара. Тюрин довго не зважувався їй написати. Ловив погляди жінок на нового себе і приміряв на Тамару. Тепер на нього дивилися зі страхом чи з огидою, рідше з жалем.
Тамара сотні разів казала, як натерпілася від людиноподібних у дитинстві і як не хоче повертатися у Межу. Майже зі зловтіхою написав їй усе, як є. А раптом вона казала правду і готова любити, незважаючи ні на що? Тамара відповіла, що не готова.
Тюрин з подивом поглянув на незвичні портьєри з червоного оксамиту, що обрамляли вікна кабінету реєстраторів. Вони більше пасували будинку розпусти, ніж державній установі.
За столом сиділа молода реєстраторка і завзято вистукувала на друкарській машинці. Біляві пасма звивалися навколо розпашілого обличчя. Товста коса затуляла шию і спускалася до пояса. Між зубами стирчав довгий мундштук, над губою чорніла мушка.
Дівчина кинула зневажливим оком на гостей і з силою пересунула гашетку.
— Як сюди занесли, так уже й не рухали,— Шкуро показав на величезну залізну шафу фірми гмура Кобольда — найвідомішого майстра сейфів у Межі. Тюрин знав, що сейфи Кобольда практично неможливо відімкнути без ключа. Мають механічний і магічний захисти. Він нахилився до шафи й обстежив поверхню. Жодних слідів злому. Погляд Олександра Петровича упав на підлогу. Тюрин опустився навколішки і витяг з-під шафи дрібку темного піску, схожого на той, що сиплють на чорнило, щоб швидше висихало.
— А це третя причина, чому я стверджую, що були задіяні чари,— Шкуро кивнув на пальці Тюрина.— Зранку, коли ми відчинили кабінет і знайшли злощасні рішення, цим були засипані всі папери. Пісок лежав під моїми дверима, на книжках, навіть на друкарських машинках.
Тюрин почув, що друкарська машинка спинилася.
— Це ви знайшли підроблені документи? — розвернувся він до жінки.
— Глафірія Павлівна Качур-Бачковська — наша реєстраторка,— представив Шкуро.
— Ні, не я! — зло сказала жінка.— Захар Васильович. Я напередодні ввечері засиділася, тож і прийшла пізніше.
— Глафірія Павлівна — дуже старанна працівниця,— похвалив Шкуро, не помічаючи уїдливого тону. Топчій відійшов подалі від жінки.
— А напередодні ввечері ви не помітили нічого підозрілого? Ніхто сюди не заходив? — Тюрин уважно подивився на реєстраторку.
— Уявіть — ні, сюди ніколи ніхто не заходить, окрім мене і Фріцика. Фріцик, до речі, лишався ще й після мене.
Олександр Петрович подивився на другий стіл. Там стояв «Ундервуд» із заправленим бланком рішень.
— Фріц Абрамович Розсоха — чорт-душолов нижчого порядку,— здивовано прокоментував Шкуро і ніби сам уперше помітив відсутність працівника.
Душоловами називали чортів, які виконували бажання людини в обмін на душу. Але кількасотлітній договір між людьми і чортами зв’язав душоловам руки. Потрапляючи на землю, вони були здатні хіба на дрібні магічні послуги. Мали сили не більше, ніж будь-яка відьма.
Керуючись миттєвою здогадкою, Тюрин усівся за стіл Фріцика. Сині руки театрально злетіли вгору. І вже наступної миті зарипіла гашетка, а на аркуші відбилися акуратні чорні рядки. Слідчий надрукував ще кілька фраз, вправно дістав документ і зіставив з підробленим рішенням. Глибока зморшка перерізала високе чоло.
Хай як намагався Топчій з-за плеча шефа роздивитися сторінки, йому не вдалося зрозуміти, що ж той шукає. Глафірія Павлівна ледь скосила очі і з подвійною силою застукотіла по клавішах.
— Ви добре знаєте Фріца Абрамовича? Де він мешкає?
Шкуро стенув плечима.
— Гадки не маю,— не підводячи очей, пхикнула Глафірія.— Не в моїх правилах знатися з чортами. Я надаю перевагу значно соліднішій публіці,— з надмірною погордою, як на просту друкарку, сказала жінка.— Але от гласний Фальдберг сюди до нього заходив. Кілька днів тому.
Тюрин нахилився до реєстраторки і вдихнув аромат. Він знову нагадав про Тамару. Очі Глафірії блиснули, вона кокетливо посміхнулася штучною, ніби завченою, посмішкою і схилилася до роботи.
*

— Захаре Васильовичу, а у вас уже таке траплялося? — на виході з кабінету запитав Тюрин. Шкуро здавався розгубленим, поглядав на порожнє місце і про щось думав.
— Не знаю, чи це має якийсь стосунок, але був один документ, що ніби виник сам собою. Покійний секретар управи по секрету розповідав,— неуважно проказав секретар.
Тюрин з Топчієм напружилися.
— Під час заворушень 1892-го, коли ніяк не могли нечисть погамувати, раптом знайшовся лист Офаніти Бека — останнього жерця змієпоклонців, автора пророцтва про пришестя Змія, і в цьому листі він від імені людиноподібних присягався на вірність людям. Цей лист став основою «Договору про чесність співжиття нечисті з людьми».
— У ньому йдеться про заборону використовувати чари у державних установах. І тепер у порушенні договору звинувачують гласних від нечисті. Але що в тому дивного? — досі не розумів Тюрин.
— Ви погано знаєте історію,— насупився Шкуро.— Офаніта ніколи не писав того листа. Він узагалі не міг писати. Після Хмельницького очолив військо нечисті. Його захопили у полон і обрубали руки. Але і ваші, і наші історики визнали справжність листа.
— Цей лист теж виник тут, у Думі? — запитав Тюрин.
— Ні, у музеї старожитностей. А що найдивніше,— Шкуро нахилився і поманив Тюрина пальцем,— коли я тільки прийшов, запросив листа до нас передати. Дурість несосвітенна — документ державної ваги зберігати у міському музеї. Так там не знайшли. Звідки прийшов, туди і пішов.
*

Надворі почало сутеніти. Вздовж Хрещатика розгорялися ліхтарі. На виході з Думи на Тюрина мало не наскочила одна з жовтобілетних дівиць. На її спині красувалася велика дірка, крізь яку виднілися оплетені квітами органи. Слідчий здригнувся, а Топчій тихенько заскавучав.
— Що ви там на машинці настукали, Олександре Петровичу? — проводжаючи поглядом мавку, запитав околодочний.
Тюрин дістав аркуш і простяг Топчію. Перед очима досі маячіла дірка на спині. «Невже тепер мені світять лише жінки з нечисті?» — подумав Тюрин і скривився.
Він згадав, як в останньому класі гімназії синок купця другої гільдії Васька Кунцев витягнув у батька десять рублів і несподівано покликав гульнути. Вони не дружили, але у Тюрина ніколи не було своїх грошей, тож він забув про обережність і погодився. Вони подалися у жовтобілетний район, Васька хитро посміхнувся і сказав, що для «нечистелюба» в нього особливий подарунок. Тюрина схопили і запхали до темної кімнати. У дальньому кутку спиною до дверей стояла дівчина. Довге чорне волосся сягало попереку. Почувши гостя, дівчина повільно скинула сорочку, оголила пружні сідниці й тонкі білі ноги, а потім зачерпнула рукою волосся, прибрала його — і через плече подивилася на клієнта, щоб оцінити ефект. Від лопаток і до попереку мала діру, крізь яку було видно нутрощі. Серце потворно пульсувало між ребрами. Але не це злякало Тюрина. У чорних очах мавки палала ненависть.
Тоді Тюрин учепився у двері і змусив себе так простояти не менше п’ятнадцяти хвилин. Потім вийшов і мовчки проминув товаришів. За місяць витягнув гроші з дядька і повторно навідався до закладу мадам Блюхер. Але вже до людини.
— «Усе написане, видрукуване чи в інший спосіб відбите на папері має ті самі права, що і будь-яка жива істота у славному місті Києві...» То ви просто передрукували несправжнє рішення? — розчаровано дочитав Топчій.
Тюрин вихопив у нього документ. Його не переставала дивувати змінна натура Топчія: то він вражав здогадливістю, то дратував безміром глупоти.
— Ось бачите? Хвостик у єр? Роззуйте очі, Парфентію Кіндратовичу, ось тут і тут? Однаково недодруковані. Нехороші цидулки вистукали на машинці чорта. Немає сумнівів. Треба їхати до Фріцика.


Як повідомили в управі, Фріц Абрамович Розсоха жив у пансіоні мадам Шломо в подільських нетрищах. Будинок досі нагадував про колишню респектабельність. Але тепер кам’яницю, наче забутий гриб, зусібіч підпирали дерев’яні бараки, де тулилися сотні незаможних людиноподібних.
За мірками околодку чорт розкошував — мешкав сам, ще й мав окремий вихід.
Ще на сходах Тюрин відчув ядучий запах сірки і наказав Топчію вибити двері.
Розпластане тіло Фріцика лежало в центрі пентаграми. На чолі, долонях і ратицях мерехтіли ще гарячі печаті вигнання. На зріст чорт був не більш як п’ять футів, акуратно підпиляні роги, низький лоб, густа лінія брів. Незадовго до смерті чорт старанно поголився, на підборідді ще біліли наліпки з газети.
— Класичний випадок вигнання з Луганського-Даля. «Записки про ритуальні вбивства» читали? — Тюрин нахилив до чорта гасницю.— Там описуються способи вбивств чортів різних рівнів. До речі, заборонене у Межі видання.
Парфентій невпевнено підтакнув, але перепитати не наважився.
— Хтось добре попрацював, щоб запроторити харцизяку назад до пекла. Стільки солі перевести! — вовкулака копнув лінію зірки.
— І добряче попрацював, поки звільнив місце для ритуалу,— Тюрин підняв лампу, щоб освітити кімнату.
Вздовж стін громадилися купи з минулорічними газетами, книжки без палітурок, коробки з надщербленим посудом, погнутими гвіздками, скинутими підковами. На гачку біля входу висіла побита міллю, вогка і смердюча шуба, під стелею, наче прапори затонулих кораблів, майоріло лахміття. Тюрин смутно здогадувався, що гора мотлоху біля груби правила чортові за ліжко, а дошка на подертому мишами мішку — за стіл.
— Шкуро казав, що Фріцик — чорт-душолов, а ця квартира нагадує склад чорта-лахмітника. Вам це не здається дивним?
Чорти-лахмітники спеціалізувалися на пошуку загублених речей, вважалися найменш шкідливими і найбільш безтолковими з чортів.
— Фріцик на когось чекав,— Топчій показав на звільнену від мотлоху стільницю. По центру стояв штоф хмелівки, два гранчаки і бляшанка з недопалками. Олександр Петрович розтер один і підніс до носа.
Навіть попри рейвах, було помітно, що тут щось шукали.
Раптом у них за спинами затріскотіло, наче вибухнув феєрверк, печаті вигнання спалахнули, Фріцик почорнів і розсипався на попіл.
— Сильне закляття, хай йому грець,— пробурмотів Топчій. На своєму віку він бачив чимало чортовбивств. Гаспидські створіння нижчого порядку постійно потрапляли в халепи. Прагнули видертися нагору. В гонитві за невинними душами йшли на авантюри. А що вбити їх не становило проблем, часто ставали жертвами тих, хто не бажав розраховуватися.
Тюрин кілька секунд витріщався на тінь на підлозі, а потім розвернувся до помічника.
— Переконаний, що ви знаєте, хто вміє встановлювати сеанс із чортами.
— Ясно що,— погодився вовкулака.— Треба до Солохи. Вона у цій справі найкраща.
*

Було зовсім темно, коли поліціянти вийшли на центральну площу розважального парку Шато-де-Флер. Навколо прогулювалися кияни з людей і нечисті. Херувими шукали закоханих. Промишляли слізливими мелодіями. Лише руб позбавляв пару від надокучливої присутності.
Намет пані Солохи світився усіма кольорами. Над входом висіла реклама: «Ворожіння на кулі, зустріч з духами померлих. Недорого». Топчій відгорнув завісу, і вони потрапили до різнокольорового лабіринту.
Всередині пахло сухим зіллям і нагрітою сонцем парусиною. За круглим столом здіймалися тілеса пані Солохи. Химерне світло від скляної кулі відбивалося на шістьох підборіддях, надаючи ропушій шкірі смарагдового відтінку. Чаклунка походила зі старовинного виду  , київських людожаб, і вважалася найкращою яснозорицею і медіумом у місті.
Будь-якому гаспиду, демону чи іншій пекельній істоті, що отримала дозвіл топтати ряст, було вільно жити як заманеться. Проте нагла смерть чи закінчення земного шляху змушували повертатися до обителі батька зла. І не всім це було до душі. Малі діти, недокінчені справи, неповернуті борги спонукали звертатися до пані Солохи.
— Руб — заложний мрець, два — людська душа, п’ять рублів — пекельне створіння, і ніяк менше,— Солоха розтулила товсту зелену долоню.
— Майте Бога в серці, мадам, а клепку в голові, ми ж люди казенні, а справа державна,— почав канючити Топчій. Солоха лише міцніше стисла великі масні губи.
— Три з полтиною — і справі кінець?
— П’ять рублів — пекельне створіння,— відрізала мадам і потерла пальцями.
Під незадоволене скавучання Парфентія Тюрин витяг банкноту і поклав на долоню. Паща Солохи розтягнулася у подобі задоволеної посмішки.
— Інтелігентну людину відразу видно,— прокумкала відьма.— Зараз побачите своє чортеня.
Солоха запалила жмутик смердючого бадилля, підсунула кулю й обійняла її слизькими пазуристими лапами. Від диму дерло в горлі. Слідчий ледве стримав кашель, з очей бризнули наглі сльози. Топчій смачно вилаявся. Під жирними пальцями Солохи замерехтіли вогники, збіглися у стійку цятку. Й ось уже на дні кулі з’явилася мініатюрна фігурка, що рушила назустріч. З кожним кроком вона росла. І збільшилася рівно настільки, щоб маленький, але цілком живий Фріцик переступив край кулі й розсівся на столі.
— Назви себе, дух пітьми, один з легіону, підданий батька брехні, той, хто тримає за руку самого Люципера.
— Фріц Абрамович Розсоха,— скромно привітався чортик. Його фігурою, наче віддзеркаленням у воді, пробилися хвилі.
Солоха розчаровано квакнула.
— Питайте, тільки швидко. Канал непевний, крізь нього так і норовить ще хтось пролізти. Безкоштовно.
Олександр Петрович розгублено заморгав. Ще ніколи доти йому не доводилося допитувати загублену жертву.
— Хто тебе вбив?
Фріцик сумно подивився, але не видав і звука.
— Хто замордував, тебе, чортяко? Відповідай, гаспиде, начальству? — голосно, як глухому, пригрозив Топчій. Чортик здивовано глянув на ропухо-жінку.
— Він вас не чує.
Солоха щось прошепотіла і потерла кулю.
— То робіть щось, мадам. Ми заплатили вам чесні гроші! — ощирився Топчій.
Відьма незадоволено зиркнула, додала зілля. Довгим рожевим язиком облизала губи, надула щоки і голосно сплюнула у вогнище. На масному чолі виступив піт.
— Маєте кілька хвилин.
Цього разу Тюрин зорієнтувався швидше. Схопив Парфентія за барки і повалив на підлогу. Потім тицьнув на чортика і жестами запитав.
— О, то все вона! — зрадів Фріцик,— бісова плямка-поцілунок. Зваблива, як пекельне сонце. Солодка, як молоко чортячої мами. Хіба я міг устояти? О її зрадливі вуста! Як просила, як молила! Фріцику, зроби, Фріцику, будеш мати мою душу. І я зробив. Я підібгав хвоста і пішов до Ідзя, хай і його забере Вельзевул. Ви знаєте Ідзя, це бісове поріддя? Довелося молити. Але він зробив і приніс те, що вона хотіла.
Фігуру чортика простромили гострі списи світла, голос почав слабшати, а тіло ставати прозорим.
— Швидше! Швидше! — підганяла Солоха.
— Хто такий Ідзьо? Де його шукати? — самими губами, в надії, що чорт зрозуміє, проказав Тюрин.
— Так, так! Ідзьо,— і далі торохкотів чорт. Голос зарипів, і вдалося тільки розібрати: «На неї не маю зла, на плямку-поцілунок. Так і передайте. Чека... пеклі». Сумні очі хитро блиснули.
— А документик? Кажи, асмодей пекельний, документик липовий — твоїх рук справа? — Топчій видер кулю з ропушиних лап і щосили затрусив.
Солоха незадоволено витріщилася на самоуправство околодочного. Нарешті клацнула пальцями і щось проплямкала. Магічне знаряддя, ніби щука з невода, вислизнуло, вдарила вовкулаку по лобі і плавно приземлилося на стіл. Топчій з’їхав на підлогу. Солоха навіть не глянула. Її увагу поглинув Тюрин. Від жаб’ячих зіниць ставало не по собі.
— А ви цікавий, здається, ще до мене прийдете,— Солоха щось йому простягнула.
— Дуже сумніваюся,— гаркнув Тюрин, допомагаючи вовкулаці підвестися, й аж тоді глянув на подарунок. Усередині маленького слоїка лежало кілька темно-брунатних зацукрованих грушок. Олександр Петрович ахнув. Це було справжнє сухе варення.
— Компенсація за неякісну послугу,— губи Солохи розтягнулися у широку ропушу посмішку.— Хтось наклав сильні печаті. Не хотів, щоб чорт заговорив.
*

— Що ми маємо? — стомлено проказав Тюрин. Вони розсілися на одній з лавочок у «Шато-де-Флер». Топчій позіхнув і щільніше загорнувся в кітель. Вечори дедалі більше нагадували про наближення осені. З кишені дістав соняшникове насіння і простягнув шефу.
— Ви ж макової росинки від рання у роті не мали,— вовкулака потрусив гостинцем. Олександр Петрович похитав головою, але жест Топчія його зворушив. А ще він з подивом усвідомив, що не відчуває ні слабкості, ні голоду. Нове тіло, здавалося, готове працювати цілодобово.
— Документи сфальсифікував чорт Фріцик,— провадив Тюрин.— Качур-Бачковська стверджує, що останнім з Фріциком спілкувався гласний Фальдберг. Це підтверджує версію Добриніна, що документи підробила нечисть. Але Фріцик мертвий. Злочину він не заперечує, щоправда, звинувачує якусь «плямку-поцілунок» і називає ім’я Ідзьо. Висновок, Парфентію Кіндратовичу?
— Треба шукати Ідзя,— зітхнув Топчій.
— Ваша правда,— погодився Тюрин.— От і беріться до справи, а я спробую дізнатися, що ж то за магія була використана для підробки документів. Здається мені, це куди більша загадка.


Відживлення забрало ціле літо. Спершу Тюрин валявся, приєднаний до машини Гальванеску, потім учився ходити і говорити. Жив у доктора на Біологічній станції. Знову став багато читати. Тюрин змалечку любив книги, але життя у постійних роз’їздах дозволяло возити з собою хіба книжку Лазаруса.
Спершу Олександр Петрович проштудіював усю книгозбірню Гальванеску. Шукав інформацію про вид, на який перетворився, прагнув зрозуміти, ким він став. Доктор Гальванеску не зміг до ладу пояснити природу відживлення. Белькотів про удачу, сприятливу ситуацію і рідкісну придатність тканин Тюрина. Лише пізніше Олександр Петрович відкрив приголомшливу правду. Він чи не єдиний відживлений в Імперії.
Інші згадки про подібні експерименти були чутками, спричиненими галасом навколо книги Мері Шеллі «Франкенштайн, або Сучасний Прометей», виданій у Європі у 1818-му.
Того ж року в Межі згадали про кощів. У газеті «Киянин» вийшла гнівна стаття, де випадок, описаний Мері Шеллі, назвали спробою створити «ходячого мерця».
Сотні років кощів ніхто не бачив, але страх передавався з покоління в покоління. У літописах описувалося, що по смерті Змія Межею прокотилася пошесть. Люди і нечисть перетворювалися на безмозкі ходячі трупи, яких і називали кощами. Хвороба передавалася через укус.
Відтоді вийшло чимало праць, присвячених кощам. У 1818-му через книгу Мері Шеллі згадали фразу середньовічного дослідника Януша Дрога: «Не виключено, що кощі — наслідок самодурства чаклуна-невдахи, який вирішив проекспериментувати з закляттями відживлення».
За часів імператора Палкіна припускали, що кощі — малодосліджений вид людиноподібних. У кінці  століття медик Іван Пирогов спростував цю теорію і назвав кощів жертвами невідомої інфекції.
А у 1892-му кощі вперше з’явилися на вулицях Києва. Саме це, як писав сенатор Турау у звіті «До питання про київський погром», спричинило вуличні заворушення.
Люди були переконані, що це нечисть розносить пошесть. Кощі жахали невразливістю. Лише за кілька тижнів стало зрозуміло, що їх зупиняє тільки вогонь фенікса. Райони, де помічали ходячі трупи, випалювали і закривали на карантин, а нечисть просто знищували. За кілька тижнів 1892-го навалу вдалося погамувати.
У перший місяць відживлення, коли Тюрин ледь міг поворухнутися, був особливо схожим на ожилий труп, на коща. Тому так багато читав про них пізніше. Але Гальванеску тільки посміявся з теорії Олександра Петровича. Особистість Тюрина не постраждала. Він був той самий, що й до відживлення, лише у синьому перешитому тілі. Натомість перетворений укусом кощів ставав схожим на безмозку дику тварину.
Згодом Олександр Петрович став частим гостем у темних коридорах Публічної бібліотеки на Олександрівській. Там звикав до нового тіла, шукав інформацію про батька, про розкопки «могили Змія» у 1874-му.
Виявилося, що Карл Житоцький, рецензент книги Лазаруса, відійшов від справ за рік після дослідження Щекавиці. Довго хворів і помер у погром 1892-го. Стара відьма-бібліотекарка пошепки розповіла, що він збожеволів. А ще порадила поговорити з донькою професора — Євгенією Карлівною Житоцькою і дала її адресу.
Так Олександр Петрович опинився біля флігеля на Бульварно-Кудрявській. Будинок ховався за високим парканом і потопав у дикій рослинності. Темні побиті вікна, павутиння і бруд на стінах, самотня берізка, що проросла з діри на даху, свідчили про те, що тут давно немає мешканців. Двір заріс бур’янами на людський зріст. Лише вузька стежка від хвіртки натякала, що хтось тут таки ходить.
Годованець із сусіднього двору хмикнув на синьопикого чоловіка і сказав, що стара Житоцька ще живе у будинку, але говорити з нею марна справа — «зовсім клепки розгубила». Тюрин вирішив перевірити, довго стукав і вже подумував влізти в розбите вікно, коли двері відчинила маленька сухенька жінка.
Вже з перших хвилин Тюрин зрозумів, що мав на увазі годованець. Євгенія Карлівна видавала лише малозрозумілі звуки, була вся обліплена павутинням і брудом. Здавалося, зовсім не цікавиться тим, що відбувається навколо.
Але вона впустила Тюрина до помешкання і простягнула велику миску з сушеною комашнею. Як Олександр Петрович зрозумів пізніше, він їй сподобався.
На першому поверсі будинку виявилася окрема квартира. У порохах і захаращена, але з необхідними меблями і без мишей. Житоцька мешкала у мезоніні.
Майже відразу Тюрин вирішив, що кращої квартири і господині йому не знайти, і залишився на Бульварно-Кудрявській.
*

— Дідько тебе забери!
Повітря застрягло у горлі, а груди аж розривало, ніби хтось прагнув видертися назовні. Довелося кілька разів ударити себе кулаком. Тюрин і сам не знав, чому ці варварські жести заспокоюють біль. Та й що може завдавати клопіт? Мертве серце? Гальванеску це називав звиканням тіла до смерті.
Тюрин лежав на вузькому ліжку у своєму помешканні і роздивлявся слоїк із сухим варенням. Нечисть мала для нього іншу назву — «солодка кров Змія». За кольором це був найчистіший продукт — з тих, що надходять до імператорського столу. Сухе варення століттями виготовлялося у Межі. Царські шпигуни намагалися довідатися рецептуру, вивозили майстрів і саджанці фруктових дерев, не шкодували грошей на закляття. Але всі спроби виявилися марними.
Лише у дев’ятнадцятому столітті граф Бобринський пов’язав червоний цукор з чарівними властивостями сухого варення. Потяги з цукром запрудили дорогу на столицю. Але виявилося, що чарівною «солодку кров Змія» робить не тільки цукор, але й місце, де воно варене. Відтоді сухе варення виготовляється лише у Межі, а от вивозиться хоч на край світу.
Тюрин крутив баночку і все думав про дві дати: 1874-й, коли розрили Щекавицю, і 1892-й — страшний рік погрому і навали кощів. Шкуро сказав, що у погромний рік вперше з’явився документик «нізвідки». Чому саме в той рік? Чому в музеї старожитностей?
Несподівана думка змусила підвестися. Тюрин підбіг до столу і згріб документи. У музеї у рік погрому вже працював батько чорносотенця Вальдемара Голубєва — історик Степан Голубєв: один з тих, хто брав участь у розкопках «могили Змія».
Тюрин безсило опустися на стілець. Примарні здогадки ятрили уяву, але ні до чого не приводили. Це як з пошуками батька. Він був переконаний, що той помер, але як, коли і чому, так і не міг знайти. Погляд Тюрина знову впав на сухе варення. «А чим чорт не жартує, кажуть же, що розплющує третє око»,— подумав Олександр Петрович і дістав грушку. Обережно відкусив шматочок і старанно розжував. На язику проступив смак плісняви.
На п’яту хвилину марного чекання ефекту Олександр Петрович вирішив почитати «Легенду про смерть Змія» з книги Лазаруса.

Велика війна майже закінчилася. Перемога під Дорогожичами об’єднала нечисть. Уперше люди відчули, що їхній час добігає кінця. Вірні людським князям чорнокнижники і чаклуни почали переходити на бік Обадії.
І тоді людські князі зрозуміли, що силу можна перемогти лише хитрістю. І покликали з Півночі чорнокнижника Ольга.
Він був улюбленим учнем Змія. Був одним з нечисті. Але забажав стати людиною і після великої перемоги Обадія задовольнив прохання Ольга.
Обадія думав, що так об’єднає види. Що один з нечисті, ставши людиною, схилить людей до миру. Але Ольг вирішив інакше. Він змовився з людьми, що прагнули тільки перемоги, і замислив зраду.
Року 6400, попри давнє застереження свого учителя Стагирита, Змій погодився приїхати до Києва. Хотів власноруч отримати вірчі грамоти і дари від колись улюбленого учня. Перемоги засліпили очі, переконали у непохитності моці.
І наказав підступний Ольг зрити верхів’я Щекавиці, западину встелити волоссям цнотливих дів, шатро покрити плетеним повітрулями павутинням. Вулицями потекли кіптява від вогнищ, сморід м’яса, криваве вино. До Змія потяглася вервечка з підношень. Сотні найкращих дівиць з планами здіймали руки, очікуючи на зустріч з Великим Воїном. Даремно кликала сина мати Змія — Апі, дерла зубами землю і трусила гори. Обадія не чув. Солодкий мед і чарівні слова затьмарили розум, переситили душу. На третій день, коли, здавалося, закінчилися дива й розваги, перед очі Змія вийшли три чарівниці. Тіло однієї вкривало ніжне пір’я, а пісні наморочили краще за найп’янкіше вино. На чолі другої сяяла Північна зоря, і весь сум і мудрість світу покоїлися в кутиках променистих очей. Усередині третьої жив дивний вогонь без назви. І не було чоловіка, здатного його приборкати. Ще три дні розважали Змія красуні, аж доки не схилилися могутні голови у міцному сні.
І тоді зрадливий Ольг підняв загартованого у чарівному вогні меча і розітнув могутні груди. Почервонів від крові Дніпро, але навіть голодні круки не наважувалися пити заражену воду.
І ніч, довга як зима, спустилася на Київ. Король джерел від імені видів води вийняв з черева Змія священну рибину, а зерно життя повернулося видам лісів, полів і лук. Лише вид, що зберігає знання, подароване духами, чия стихія непостійність і хитрість, залишився у руїнах Змієвого тіла.
Сто підвід привезло землю, щоб засипати шатро Змія. Сто днів мовчав світ, і жоден володар не привітав Ольга з перемогою. Опускали очі на згадку про київського князя, а в далеких монастирях уже складали іншу, звитяжнішу історію перемоги над царем дітей ночі.
А на осінь, потому як червоні води щедро напоїли землю, люди і людиноподібні зібрали перший урожай життєдайного цукру.
6416 року на Віщого Ольга впало прокляття Змія. Люди пишуть, що Ольг помер від отрути послідовників Великого Воїна, кияни вірять, що

від укусу гада, якими так повнилася того року земля, змієголовці передають з покоління у покоління, що перед смертю Ольг зійшов на Щекавицю. Там, поруч з Великим Воїном, його і поховали.
На землю прийшов мир. Людиноподібні ще вилизували кров Обадії зі своєї шерсті, а людські царі вже складали нові правила співжиття. Світ дістався дітям Адама. Поріддя Ліліт заховалося у тінь і стало вигнанцями.
*

— Стережися! — прокричав робітник. Тюрин затулив голову, пролунав вибух, і об спину вдарили грудки землі. Третій день вони вгризалися у породу на Щекавиці. Сьогодні мали почати копати вручну. Дивна тиша опанувала будівельний майданчик. Карл зовсім утратив самовладання. Вони ще й не бачили кісток, а він уже кричить, що чує думки Змія. Степан, навпаки, тільки сміється. Для нього це чергова операція зі знищення культу Змія; він підбадьорює людей, стежить, щоб на місце розкопок не лізла нечисть. У місті на нього чекає чергова пасія. Тюрин підозрює: Степан не вірить, що вони щось знайдуть.
Досі Тюрин і сам сумнівався. Але магія місця заворожує. Він починає розуміти Карла.
Тоді, у 1864-му, коли Тюрин уперше за дорученням Четвертого відділу зустрівся з таємною організацією змієпоклонців і людиноподібний Антонович розповів про серце Змія, він теж не повірив. Вирішив, що це казки. Але роки пошуків, ковтання пилу в таємних книгосховищах, гортання манускриптів наближали цей день.
Серце Змія — те, що дає владу над нечистю, існує. І воно тут — на Щекавиці, у могилі Змія.
Земля починає труситися. Тюрин чує злякані крики. Карл несподівано падає навколішки і підносить руки до неба. З глини проростають кістки Змія. Тюрин задирає голову, він не вірить своїм очам. Гора продовжує здригатися. Він ледь тримається на ногах. Падає і вдаряється щокою. Бачить кров на жовтій кістці, свою кров. У божевільному танці кістки утворюють склепіння. У центрі лежать два тіла. Це людські тіла. Одне вибухає сонячними метеликами і розчиняється у кістці, друге чорніє і розповзається гадами.
Тюрин кричить. Перед ним відкривається жахлива правда: серця немає, його вже хтось забрав. Степан намагається допомогти, лізе до нього, закликає тікати. Тюрин над силу підводиться і встигає помітити, як Степан нахиляється до місця, де було чорне тіло. Степан підіймає кістку, схожу на ніж чи людське ребро, а ще дерев’яну скриньку. Тюрин хоче закричати, застерегти цього не робити, але не встигає. Кістки Змія знову провалюються під землю, а очі заступає пелена...


Олександр Петрович заявився на службу лише по обіді. Був наче з похмілля, ледве прокинувся від дивного жахливого сну.
— Уявіть, Парфентію Кіндратовичу,— сказав він Топчію, вмощуючись у кріслі,— мені наснилося, що я — мій батько і беру участь у розкопках на Щекавиці. Навіть привиділося, що порізав обличчя об кістку Змія. А батько і справді мав шрам на лівій щоці,— Олександр Петрович почухав синю руку. На його подив, шкіра ледь порожевіла.
— Грушки Солохи? — запитав Топчій і махнув рудому, що спробував зайти до кабінету, але побачив Тюрина і поквапився зникнути. Олександр Петрович упізнав «свояка» з Думської.— З них і не таке побачиш. Першокласні.
Околодочний мав стурбований вигляд.
— Що за ґвалт? — Тюрин кивнув на коридор, з якого долинали голоси. Вирішив не питати про свояка. Достатньо того, що Топчій мав прорву родичів і мусив постійно вислуховувати їхні прохання.
— Та поки ви спали, тут таке сталося,— околодочний підсунув тарілку з сирим м’ясом. Цього разу Тюрин не відмовився. Після сухого варення і сну почувався страшенно голодним.
З кабінету Скалонне лунав ведмежий рик.
— Добринін зранку був, а тепер от Фальдберг репетує,— пояснив Топчій.— У Думі з’явилися нові «документики».
Олександр Петрович аж закашлявся від несподіванки. Цього не очікував. З дверей голови поліції пролунав нетерплячий бас:
— Пане Тюрин! Я чую, що ви на місці, зайдіть до мене.
Сищик витер кров з підборіддя і пішов до Скалонне.
— Це кінець! Мало того, що ви звинуватили чорта — людиноподібного, так тепер виявляється, що він ні до чого! — волав Фальдберг. Жорсткий комір врізався у порослу темним хутром шию, і здавалося, от-от лусне від голосових зусиль.— Містом ширяться чутки, збираються чорносотенці, погромники. Молодчики Голубєва вже влаштовували засідку під моїм будинком. Ви збираєтеся щось робити?
Скалонне розвернувся до відживленого. Від різкого руху, ніби шматки свіжого сала з Бессарабського ринку, підстрибнули великі рожеві щоки. В очах поліцмейстера застигло те саме питання. Куди й подівся запобігливий тон першої зустрічі. Тепер Скалонне вимагав дій від підлеглого.
— Ви кажете, з’явився новий документик. Можна на нього поглянути?
Поліцмейстер простягнув аркуш.
— Сьогодні зранку секретар Шкуро знайшов на столі Фріцика. Той самий дурнуватий текст про права написаного, але дата нова.
— Добринін не заспокоїться, поки не почнуться відверті сутички між людьми і нечистю,— Фальдберг потягнув за тугий комір.
— «Усе написане, видрукуване чи в інший спосіб...— пробурмотів Тюрин, ігноруючи ревіння берсерка.— Тут нове закінчення. „Якщо ви і далі ігноруватимете вимоги написаного, букви заберуть важливі документи. Історія зміниться. Всі дізнаються, як було насправді“».
— Маячня! — знову заревів берсерк.— Ці документи не мають ніякого сенсу.
— Фрідриху-Рудольфе Людвиговичу, ви ж знали Фріцика, які справи вас пов’язували? — запитав Тюрин.
Берсерк кілька секунд гучно сапав, здавалося, збирався на думці, а потім несподівано закричав:
— Та як ви смієте? Я — член управи, голова фракції нечисті, звісно, я заходив до секретаріату. Це мої обов’язки як депутата. Я знав Фріцика, як і інших працівників.
— Годі-годі, Олександр Петрович не хотів вас образити. Служба-с,— заспокійливо промимрив Скалонне і підсунув гласному срібну чашу з горішками.
— Якщо ви все не з’ясуєте, то заворушення будуть на вашому сумлінні,— тихіше сказав Фальдберг, грюкнув чашею і вийшов з кабінету.
— Фальдберг ще що, а от Добринін сьогодні зранку мені весь мозок ложкою з’їв, що той кощ. Каже, йому набридли безчинства у Думі,— проказав Скалонне, тільки-но зачинилися двері за берсерком.— Погрожує, що діятиме на свій розсуд. Ви розумієте, що це означає, дорогенький? Завтра люди Голубєва будуть не просто біля будинку Фальдберга вартувати — вони йому ноги переламають. А звинуватять кого? Правильно. Київську поліцію. Мені потрібен результат.
Щойно Тюрин опинився у себе в кабінеті, як кинувся до столу, витягнув перші рішення — і не повірив своїм очам. Замість фальшивого рішення про підряд, яке кілька днів тому йому передав Добринін, і першого рішення «про права написаного», він тримав у руках два однакові документи. Обидва закінчувалися так само, як третій, знайдений сьогодні на столі Фріцика. «Якщо ви і далі ігноруватимете вимоги написаного, букви заберуть важливі документи. Історія зміниться. Всі дізнаються, як було насправді»,— погрожував невідомий фальсифікатор.
Тюрин наказав опломбувати кабінети секретаріату Думи. Навіть забрав до відділку Глафірію Павлівну й Захара Шкура. Секретар був на межі нервового зриву. Дама кусала губи і розпускала дим дорогих когенівських цигарок. Єдине, що міг закинути їй сищик, це марку цигарок. Недопалки, які знайшли у квартирі Фріцика, відповідали куриву Глафірії.
Несподівано у відділок удруге заявився Добринін. Як і Фальдберг, захищав своїх. Сказав, що такі цигарки палить півміста і, зокрема, «милий їм Фальдберг». Тюрин був змушений відпустити затриманих.
— О, і Шкурові пощастило,— Топчій, вистромившись у вікно, коментував, як Добринін саджає працівників секретаріату у прольотку.— Добринін би його самого не забрав, а так з Глафірією Павлівною за компанією. Ефектна фіміна. Навіть дивно, що згодилася жити з таким опецьком. У Думі є й значно імпозантніші.
Олександр Петрович потер скроні. Дія сухого варення минулася, і шрами знову почали свербіти.
— З чого ви взяли, що вони живуть разом?
З того, як Добринін відбивав співробітників, як самовпевнено трималася Глафірія, Тюрин зрозумів, що між ними інтрижка. Гласний і друкарка — нічого дивного, але щоб жити разом?
— Щоб я з цього місця не зійшов,— поклявся Топчій.— Городовий з Думської казав, що це Добринін Глафірію в управу привів. Доти вона працювала секретаркою у якогось професора. Тепер Глафірія тримає гласного на короткій шворці. Кажуть, може, таки дотягне старого цапа до вінця. Хоч він і пручається. Добринін зроду жонатим не був.
Тюрин розклав на столі три однакові документи і тепер уважно вивчав аркуші. З голови досі не вивітрився жах від нічого сновидіння.
— Парфентію Кіндратовичу,— сищик роздратовано поглянув на околодочного і підвівся,— я не розумію, чому ви тут? Шукайте Ідзя!
Олександр Петрович згріб документи і зник за дверима.
*

Музей старожитностей і мистецтв містився на Олександрівській. Вхід прикрашало шість дорійських колон. Обабіч величних сходів лежали кам’яні леви, обвиті зміями. Тюрми уже бував тут у пошуках батька. Але тоді йому сказали, що після розкопок у 1874-му музей не співпрацював з Петром Тюриним, та й жодних експонатів після розкопок не додалося, бо «на Щекавиці нічого не знайшли».
Білетерка незадоволено блиснула пенсне, впізнала поліціянта і поринула у читання. Той, кого він шукав, працював у відділі рукописів, розташованому на нижньому, майже позбавленому природного світла поверсі.
Тюрину довелося поблукати запиленими лабіринтами, поки він знайшов невисокого літнього чоловіка над книгою. Тюрину здалося, що коли він зайшов до кабінету, у протилежні двері вислизнула жінка у густій вуалі.
Чоловік звів на Олександра Петровича маленькі, заховані у старечих зморшках очі — й ахнув. Уже за мить трусив його руку, ніби тільки й чекав на зустріч. Потім наче оговтався, розтиснув долоню і трошки відступив.
— Ми знайомі? — здивувався такому прийому Тюрин.
— Ні,— усміхнувся чоловік. Був схожий на старого єпархіального вчителя, що давно втратив віру у свій фах.— Але ж ви — наша місцева знаменитість. Рідкісний випадок відживлення.
— А ви — Степан Тимофійович Голубєв, професор Університету, видатний історик,— досі з легким сумнівом проказав Тюрин, зазираючи у маленькі очі. Йому пригадався погляд Вальдемара Голубєва у Думі. Обличчя зрадило думки.
— О, ви подумали про мого сина,— вгадав старий. Мав щонайменше сімдесят.— Ні-ні, я не поділяю його поглядів. Молодість, знаєте. Максималізм, бажання неодмінно знайти достойного супротивника. Я ставлюся до нечисті, як до рівних. Це вносить додаткову напругу в наші з Вальдемаром стосунки. Матері він так і не прийняв,— Голубєв печально посміхнувся.
— Вона, мабуть, була прегарна? — Тюрину здалося, що старий щиро сумує.
— Так. Дуже мила. Страшенно потерпала, що їй не передався дар. На жаль, не міг з нею побратися. Вже був, так би мовити, одружений. Помилки молодості,— зітхнув Голубєв.— Ах, жінки — дивовижні істоти. Мій син цього не розуміє. Але з ваших очей бачу, що й вас торкалася стріла амура. Скажіть,— старий нахилився, і Тюрину здалося, що від нього повіяло Тамариними парфумами,— а після відживлення ви вже... Ви розумієте, про що я?
— Степане Тимофійовичу,— зніяковів Тюрин.— Я, власне, у справі. Потребую вашої професійної консультації.
Голубєв зітхнув: жінки йому були цікавіші за професійні розмови, і показав на стілець.
— Чи траплялися вам випадки несподіваної появи чи зникнення документів? Особливо коли вони були дуже необхідні. Ви розумієте, про що я? — Тюрин уважно подивився на вченого.
Голубєв по-змовницькому посміхнувся, дістав з професорського костюма залізну флягу і простягнув Тюрину. Поліціянт зробив ковток і від задоволення прицмокнув. Це був розведений живий сік.
— Розповім вам одну легенду,— хитро примружився Голубєв і нахилився ближче,— кажуть, у найчорніші періоди історії, коли мир тріщав по швах, люди заручилися підтримкою одного з видів людиноподібних, які мали здатність допомагати у таких делікатних речах.
— Лист Офаніти Бека, що знайшовся у 1892-му, і «Договір про чесність співжиття нечисті з людьми» — справа рук цього виду? — здогадався Тюрин. Голубєв задоволено кивнув, ніби й очікував на здогадливість Тюрина.
— Ви хочете сказати, що знаєте, як було сфальсифіковано лист Офаніти? То, може, поясните і події у Думі? Впевнений, ви про них чули.
— Такий самий запал, як у батька,— осадив його Голубєв і самовпевнено додав: — А листа Офаніти не існує. У 1892-му чутки розпустили, щоб погамувати натовп і виправдати «Договір». Не більше. Хоча ваш батько вірив, що Змій отримав знання у подарунок від виду, «чия стихія непостійність і хитрість»...
Тюрин впізнав цитату з «Легенди про дарунки Змію» з книги Лазаруса. А за цим прийшов спогад про ранковий сон, де він очима Тюрина-старшого бачив розкопки на Щекавиці. Два обличчя — молодого Голубєва з ледь помітною сивиною і цього зовсім білого — злилися в одне. У сні Степан Голубєв витягнув із завалів його батька. Але хіба можна вірити снам?
— Ви брали участь у розкопках могили Змія? — тихо запитав Тюрин.— Що ви там знайшли?
Голубєв подивився в очі поліціянту. Кілька секунд мовчав, а потім безбарвним голосом відповів:
— Нічого. Про це написано десятки монографій і звітів спеціальних слухань. На них є підписи і вашого батька.
— Я... Я його майже не пам’ятаю,— раптом зізнався Тюрин.
— Ви схожі на нього, навіть у цій подобі,— Голубєв торкнувся плеча слідчого, знову дістав живий сік і приязно всміхнувся.— А ця справа у Думі... у вас уже є якісь зачіпки?
— Маємо підозрюваного, щоправда, мертвого.
Від чарівного напою стало легше. Не називаючи імен, Тюрин розповів, що один з працівників секретаріату Думи — чорт-душолов — був знайдений мертвим у себе в квартирі.
— Знаєте, мені от що спало на думку,— очі Голубєва весело блиснули,— мій учень нещодавно видав прецікаву монографію про класифікацію гаспидів нижчого порядку. Ви згадали про склад речей у квартирі чорта. Для душолова це не характерно. Може, в нього був знайомий чорт-лахмітник а чи який родич, що й переховував у нього майно? У чортів таке буває.
Тюрин зацікавився. Він теж звернув увагу на невідповідність, але не подумав про родича-лахмітника.
— І ще одна порада, ви ж заради цього приходили? — підморгнув Голубєв.— Я вам тут казок про Змія наговорив. Але в кожній казці, як-то кажуть, є частка правди. Раджу почитати про малі делікатні види. Взагалі види треба знати. Не тільки люди часом поводяться дивно. Людиноподібними теж можуть керувати пристрасті.
Тюрин не дослухав. Думками вже був у відділку і шукав спосіб дістати чорта-лахмітника.


Тюрин переставив канцелярське приладдя, недбало скинув на стільця теки зі справами і розстелив на столі мапу Києва.
— Й отак просто покаже чорта-лахмітника? — без особливого натхнення запитав він.
— Ясно що. Механізм безвідмовний,— впевнено проказав вовкулака.— Я так глека знайшов, якого один подільський лайдак-лахмітник поцупив.
Олександр Петрович з недовірою глянув на Топчія. Потім зітхнув, збалансував маятник і голосно промовив:
— Чортику-чортику, погрався сам — віддай нам.
Веретено сіпнулося, трохи відхилилося на південь і повернулося у початкове положення. Топчій підбадьорливо хитнув головою. Ще тричі сищик повторив примовку. Нарешті масний палець Парфентія з жовтим півколом нігтя впевнено тицьнув у мапу.
— Осьдечки наш Ідзьо. Тепера не втече.
Маятник вказав на Бессарабський ринок. Адресний стіл видав, що там розташована крамниця Леона Вікентійовича Ідзиковського.
*

Вивіска ледь вгадувалася з дороги. У захаращеному дворі гуляли кури, колупав долівку чийсь безштанько.
Під гучним прізвищем Ідзиковський ховався сухенький біс-лахмітник нижчого порядку у зношеному, проте чистому костюмі. Пикою подібний на Фріцика, хоч і значно старший. Чорт підсліпувато мружився від запитань гостей, раз по раз протирав окуляри. Ніби це могло виправити тріщину в лівому скельці.
— Так, Фріцик. Мій брат у других,— Ідзьо злякано витріщився на формений кітель.— Не те щоб родичалися. Чорт чорту олію за шкуру заллє, так? Але й носа не вернули. А що, прошу панів, сталося?
Брудна крамничка тріщала від мотлоху. Дірявий посуд, биті глеки, сокира без держака, погризений мишами кошик, засушені лапи, купи одягу незрозумілого походження і призначення, кургани з різнокольорових камінців і скелець, афіша з минулорічного виступу кокотки-сукуба Бальдажі, кілька вже знайомих картин творення з Ліліт і ціла виставка розпарованих голодних черевиків. Але все це, як здалося Тюрину, попри загальний занепад і бруд, мало значно охайніший вигляд, ніж добро у квартирі Фріцика.
— Якщо пану треба, то в мене є чудесна паста,— зловив погляд слідчого крамар і витяг з-під поли бляшанку зі смердючою рідиною.— Раз помастите — і все затягнеться,— кивнув у бік плями на скроні,— як на живому. Прошу пана, як на неживому. Або хоча б не видно буде,— вкрай заплутався чортик.
Топчій, що вже заліз носом у коробочку, незадоволено фиркнув:
— Ич, порадник знайшовся!
— Коли Фріцика бачили востаннє? — проігнорував пропозицію Тюрин.
— Коли бачив востаннє? Та коли. Давно, прошу пана. Фріцик, дякувати Богу, знайшов службу. То де той час узяти? Та й я, самі бачите, не байдикую. А чого це пани питають? — раптом скрикнув Ідзьо.— Щось із Фріциком?
— А ти хіба не знав, бісова душонко,— втрутився вовкулака,— запечатали твого братуня. І чи не отакими ж печатями,— Топчій взяв з полиці й потрусив бляшанку з печатями вигнання й осудливо скривився. Тільки чорти могли торгувати засобами власного знищення.
Чорт затремтів, ніби на нього приснули святою водою. Очі, здавалося, зробилися більшими за скельця.
— То не я! — відчайдушно вереснув лахмітник. Чорти були полохливими видами і найбільше боялися людської тюрми. Для них вона була гіршою за повернення до пекла.
— Слухайте, Ідзю,— під синіми пальцями Тюрина зарипів прилавок.— Ми знаємо, що на прохання Фріцика ви дещо дістали. Ви ж чорт-лахмітник, такі прохання для вас копійчані. Треба тільки знати, що і звідки поцупити. Але через це «дещо» Фріцика вбили. Тому краще вам не запиратися.
Ідзьо злякано кивнув. Весь трясся, немов у пропасниці. Розбиті окуляри з’їхали на блискуче свиняче рило. Щоками потекли сльози.
— Це все жінка,— заломив руки чорт.— Він їй, дурна голова, похвалився, що має брата-лахмітника. А вона зажадала скриньку. Обіцяла натомість душу. А Фріцик вуха розвісив. Прибіг, у ноги падає, каже «вмру, якщо не дістанеш», став згадувати старі борги. Тримав я в нього дещо. То й я згодився. Але я не знав, пеклом клянуся...
— Що за скринька? — Тюрин затамував подих.
— Звичайна дерев’яна скринька. У міському музеї зберігалася, прошу пана, мов який непотріб. Гріх було не взяти.
Ідзьо судомно ковтнув, аж під шкірою, наче жаба, стрибнув гострий борлак.
Дивна переміна зробилася з Топчієм. На подив Тюрина, він підскочив до чорта, схопив його за барки і щосили потрусив.
— О, то це через тебе, бовдуре, мій свояк мало дошки не гризе? — напустився Парфентій.— Голубєв йому все хутро на маківці вискуб. Свояк мій у міському музеї за порядком стежить,— пояснив оторопілому слідчому.— А це все ти, чортеня проклятуще, бий тебе свята Мокрина і святий макогін. Сидить тут, свинячим рилом шморгає, а я кілька днів ту дурну скриньку шукаю.
Тюрин здивовано витріщився на Топчія.
— Ну ви... Потім з вами, Парфентію Кіндратович, договоримо. Кажи швидко, що було у скриньці, поки по-доброму питають? — перевів очі на крамаря.
— Їй-бо нічого,— благально скривився лахмітник.— Порожньо, хіба трохи чорного піску на дні.
Тюрин потер шрам на скроні.
— Фріцик розповідав, навіщо та скринька знадобилася жінці?
— А біс її зна. Торочив, що мамзеля мала принадити якогось пана. Підробити для нього документи абощо. Але скринька, кажу ж, барахло. Зараз і попелу немає...— лахмітник обірвав себе на півслові та спробував сховатися за прилавком. Топчій вивудив чорта, скрутив і наблизив до Тюрина.
— То скринька і зараз у тебе? Як? Її ж Фріцик забрав? — грізно запитав слідчий.
— Не знаю, нічого не знаю. Два дні тому прилетіла. Певно, він відіслав. Може, з мамзелею посварився і вирішив у мене переховати?
Олександр Петрович зловтішно посміхнувся, простяг велику синю долоню і проказав заповітні слова:
— Чортику-чортику, погрався сам — віддай нам.
Досі голосячи, як п’яна відьма з галицького базару, Ідзиковський подався углиб крамнички. Нога в ногу за ним тупцяв Топчій. Нарешті Ідзьо простягнув загорнуту в дрантя скриньку.
— Ось вона, проклятуща.
Тюрин обережно відгорнув край тканини, торкнувся дерев’яної поверхні та прочитав вирізане: «Нехай уся мудрість світу буде твоя». Ці слова супроводжували подарунок Змію від видів, чия стихія — непостійність і хитрість.
«Скринька існує, отже, сон правдивий»,— промайнуло в голові.
— Ти знаєш ту мамзелю? Чому Фріцик називав її «плямка-поцілунок»? — голос прозвучав глухо.
Запитання справило дивне враження на Ідзя. Чорт вирячив очі, раптом почервонів, упав на прилавок і почав битися головою. Тюрин уже подумав, що це чари.
— Плямка-поцілунок. Він же казав про ту плямку. А вона приходила. Печаті купила. А я й продав. То вона ними. Фріцика. А я й продав.
— До вас приходила ця «плямка-поцілунок»? Зможете впізнати? — майже кричав Тюрин.
Ідзиковський невпевнено кивнув.
— Я ж її до того не бачив. І вона, схоже, не знала, що я — Фріцика брат. Він від неї приховував. Не довіряв курві.
— Опишіть.
— Висока, білява, у тонкій світлій сукні, крислатому капелюсі. Дуже гонорова. То вона Фріцика? Я не знав, їй-бо не знав! — Ідзьо знову схопився за голову.
Тюрину уривався терпець. Топчій заскреготів зубами. Був готовий кинутися підганяти чорта кулаками.
— Мала довгу товсту косу,— нарешті видихався Ідзьо.— Нахилилася, коса з’їхала, і позаду на шиї я розгледів маленьку родиму плямку у формі розтулених вуст. Але я ж не знав, що то та сама «плямка-поцілунок», що печаті вона для Фріцика...
*

— Олександре Петровичу, гадки не мав, що крадіжка з музею якимось боком до цієї справи стосується. Свояк туркав і туркав, то я попитав знайомих шніферів[2]. Але який шніфер з доброго дива лізтиме до музею — там самий мотлох,— виправдовувався Топчій.
Ідзиковського посадили до арештантської карети. Лахмітник уособлював усі чортячі біди. Мабуть, уже уявляв теплий прийом у пеклі й першу розмову з загубленим братом.
— Червоні штори, парфуми, як у Тамари,— бурмотів Тюрин, не зважаючи на околодочного.— Дідько, здається, треба їхати до Гінди.
Він обернув до Топчія задоволене обличчя.
— А завтра, якщо мене знову хтось не роздере, і справу закриємо.


Глафірія Павлівна Качур-Бачковська демонстративно заклала ногу за ногу і запалила чергову цигарку. Мундштук поблискував у довгих гарних пальцях. На обличчі вигравала самовпевнена посмішка. Носак черевика нервово розгойдувався. Строга сукня туго обтягувала стан, підкреслюючи виставлений напоказ вигин талії. Повітря в кабінеті реєстраторів загусло від еротичних розрядів. Тюрин силкувався не піддаватися спокусі.
— У поліцію вже злякалися мене тягнути? — Глафірія обвела поглядом кабінет, затягнулася і видихнула цівку диму просто в очі слідчому.
Тюрин зіперся на стіл Фріцика й уважно спостерігав за реєстраторкою.
— Не подобаюся я вам, Глафіріє Павлівно?
— Кому ж такий, як ви, сподобається? — з горла жінки вихопився глухий вульгарний сміх.— А після сьогодні Микола Петрович на вас голого місця не залишить. І будете ви зі своєю синьою пикою-с вуличним приставом.
Тюрин криво посміхнувся.
— Я от ніяк не доберу, моя люба, вбити Фріцика — це ваша ініціатива чи шановного гласного?
Черевичок завмер, цигарка не долетіла до рота. Але лише на мить. Глафірія мовчала, кидаючи на Тюрина нищівні погляди.
— Мадам, у мене є резони стверджувати, що саме ви вбили Фріца Абрамовича Розсоху. Цинічно і холоднокровно.
— У вас нічого немає,— крізь зуби просичала Качур-Бачковська. Її очі загрозливо блиснули. Бліда шкіра вкрилася червоними плямами.
— Якось Фріцик похвалився, що має родича-лахмітника,— Тюрин розвернувся спиною до дверей.— А ви згадали, що в музеї старожитностей зберігається дивовижна скринька, за допомогою якої можна підробити будь-який документ. Ви пообіцяли Фріцику душу, а він приніс скриньку. Ви розсипали її вміст біля усіх паперів. Інструкцію для скриньки — рішення про передачу недешевого підряду підприємству Добриніна — відстукали на машинці Фріцика. Щоб відвести підозри. Здавалося, зробили все найкращим чином. Очікували, що на ранок підроблене рішення стане справжнім, згідно з усіма процедурами... Хто ж знав, що скринька вас підведе? Почне вигадувати свої документи. А далі ще гірше: першим документи знайшов Шкуро, який нічого не знав про ваші плани. Припустив, що це чари нечисті...
Слідчий обернувся на звук з коридору, а коли знову поглянув на жінку, здивовано завмер. Цього не передбачив. Глафірія спрямувало на слідчого маленький пістолет. На її обличчі була паніка.
— Скажу, що ви намагалися мене зґвалтувати,— прошепотіла Глафірія.
Тюрин зробив крок, щоб перехопити руку жінки. Вона істерично закричала, пролунав постріл, а двері з тріском рухнули. До кабінету реєстраторів ввалилося щонайменше з десяток чоловіків. Добринін з чорними шинелями заходилися відливати Глафірію, Топчій кинувся до шефа. Водночас кликали лікаря, жандармів і священика. Гласний сипав погрозами. Околодочний гарчав, двоголовці крили матом мерзоту і розмахували зброєю. Лише мить відділяла зібрання від нової крові. Скалонне з висоти свого зросту спостерігав за побаченим. А потім гаркнув так, що навіть чорні шинелі випросталися струнко. І цей голос належав не огрядній вайлуватій фігурі, а головному поліцмейстеру міста. Люди у кокардах з «ДО» з мовчазної згоди Добриніна сховалися в коридорі.
— О, пане професоре, ви саме вчасно,— прохрипів слідчий. У дверях м’яв капелюха блідий і здивований Голубєв. Він зустрівся з Глафірією поглядом і відвернувся.
Тюрин торкнувся рани на голові. Куля розтрощила частину черепа. Праве око мертвою кулькою звисало з розтерзаної очниці.
— Ви як?..— Скалонне бридливо глянув на понівечене обличчя, втиснув тушу за стіл Глафірії та обвів присутніх важким поглядом, на мить зупинившись на Голубєві.— І що тут відбувається? Пан Добринін сказав, що ви знову заарештували Глафірію Павлівну, ще й викликали його?
Відживлений сперся на Топчія, правою рукою затулив вибите око.
— В мене є докази, що мадемуазель Качур-Бачковська разом з Фріциком відповідальна за появу чарівних документів у Думі. Все пішло не так, як вони планували. Фріцик запанікував, став вимагати підписати договір на душу. Мабуть, пригрозив, що викаже Глафірію. Вона злякалася і його вбила.
Бліда як смерть Глафірія щось несамовито шепотіла Добриніну. Той збентежено крутив шиєю. Його пальці смикали оббивку дивана, ніби вичавлюючи з нього рішення.
— Ви кинули жахливі звинувачення,— спершу розгублено, а потім дедалі різкіше заговорив Добринін.— Убивство одного з мерзоти, підробка документів! Звинувачувати у такому порядних містян, та ще й жінку?
— Чия б гарчала, а твоя б мовчала,— не стримався Топчій.— Теж мені порядна. Глафірія Павлівна до шістнадцяти років звалася Женя-поцілунок і працювала за жовтим білетом у закладі мадам Гінди. Там її підібрав пан професор і зробив своєю секретаркою. А Женею-поцілунком її називали за чарівну родимку у формі губ, що так припала до душі бідному Фріцику.
Тюрин схвально кивнув. Голубєв делікатно потупив очі. Добринін сполотнів і розвернувся до Глафірії.
— Кажіть, Миколо Петровичу, ви знали про її плани? Знали, що вона принесла до Думи чарівну скриньку, щоб підробити документи? Це ви її попросили? — напосідався Тюрин. Навіть Скалонне не зважився його перебити.
— Що ти накоїла, дур-ра? — просипів Добринін і з силою відштовхнув жінку.— Я нічого не знав,— сказав він слідчому.— Богом клянуся. Інакше не приніс би вам підроблені документи про підряд. Сам йому здивувався.
— Навіщо ти це зробила? Чому не спитала мене? Женя-поцілунок? — Добринін дивився на Глафірію з відвертою огидою.
Слова гласного вдихнули нові сили в ослаблу реєстраторку.
— Татку, татусю милий, то все неправда. Бреше мерзота. Хіба їм можна вірити, ти ж сам учив! Я тільки хотіла зробити тобі приємність. Довести, що на все заради тебе ладна. Що можу бути дружиною!
На обличчі Добриніна з’явилася цинічна посмішка. В його плани одруження точно не входило.
— Ти ж обіцяв! Клявся, що до вінця підемо! — зрозуміла свою помилку жінка, з несамовитим ричанням, як кицька, заскочила гласному на коліна й уп’ялася нігтями у розпещене обличчя.
Цього разу вже Топчій був змушений відтягувати розлючену жінку. Довелося ляпнути в обличчя гранчак води. Під страхом негайної подорожі до холодної, Качур-Бачковська пообіцяла більше не галасувати. Під наглядом вовкулаки зайняла вільний стілець і навіть попросила цигарку.
— Він нічого не знав,— раптом озвався професор Голубєв.— Бідолашна дівчинка вирішила так влаштувати своє життя,— присів старий до реєстраторки і простягнув хустинку.— Ти думала, він з удячності піде з тобою під вінець? Чи злякається шантажу? Бідне-бідне дитя. Ти так і не зрозуміла, що чоловіка не можна змусити одружитися. В тебе навіть з народом букв не вийшло. Було б дослухатися моєї поради і тікати з міста.
— З народом букв? — здивувався Скалонне.
Тюрин подивився на Голубєва так, ніби тільки зараз згадав про його присутність.
— Коли почули про чарівні документи у Думі, ви відразу здогадалися про Глафірію? Так, Степане Тимофійовичу? Це її я бачив у музеї перед нашою розмовою?
— Вона розповіла, що Фріцик їй погрожував, забрав скриньку,— відказав Голубєв.— Їй довелося його вбити. Але скриньку вона не знайшли. Підозрюю, душолов устиг відіслати її брату-лахмітнику, який її і викрав.
— Йому пощастило, що ви не знали його імені. Чому ви не звернулися до поліції, коли дізналися про зникнення скриньки? Чому не пішли до Добриніна, зрештою, до сина? — у повній тиші допитувався Тюрин.
Голубєв лише посміхнувся.
— Не хотів скандалу. Жінки — моя слабкість. Мучився, ночей не спав, а тут ви прийшли. Таке щастя. Я лише підштовхнув, а ви самі здогадалися про народ букв.
— Ви скажете мені нарешті, що то за народ букв? — не витримав Скалонне.
Тюрин важко підвівся за допомогою Топчія, знайшов на столі липові папери, відчинив скриньку і підняв над нею перший документ.
— Шановні, вам час додому! — подув на сторінку і злегка потрусив. І несподівано чорні друковані літери відірвалися від своїх місць і рівними рядами посунули до краю аркуша, щоб одна по одній заскочити до скриньки. За кілька секунд Тюрин тримав цнотливий бланк міської управи, на якому сиротливо чорнів лише підпис міського голови. «Таки мають порожні бланки з підписами»,— зловтішно подумав сищик.
А ще за мить повітря в кабінеті заворушилося, тонкими цівками звідусіль до скриньки потягнувся чорний пісок.
Коли народ букв заспокоївся, здивований Скалонне зазирнути до скриньки. Слідчий навів лінзу. Добринін лише ошелешено пригладив чуба. Обличчя Голубєва не змінилося. Навіть Глафірія припинила шморгати носом.
На дерев’яній поверхні кипіло життя. Маленькі порошинки кружляли у танку і, здавалося, надзвичайно раділи поверненню додому.
— Загублений вид Рюміна, або ж   — народ букв,— сказав Тюрин.— А ще їх вважають подарунком Змію від духів повітря, демонів і чортів. Нібито народ букв жив у його голові. А по смерті Змія дістався людям,— Тюрин подивився на Голубєва, пригадуючи, як у дивному сні Голубєв знайшов у кістках Змія дерев’яну скриньку.
— Казки, милий мій. Але вид і справді корисний, хоч і вельми некерований поза межами вмістилища,— Голубєв підняв зі столу скриньку, обережно зачинив і притулив до себе.
— Ви ж не думаєте, що після всього ви зможете забрати скриньку? — Тюрин обурено спостерігав за діями професора.— Це живий вид. Вони мають вимоги!
Обидва розвернулися до Скалонне, ніби до судді на засіданні. Поліцмейстер замислився. Глянув спершу на синьопикого підлеглого, потім на професора і нарешті промовив.
— Годі-годі, Олександре Петровичу. З липовими документиками у Думі ми з’ясували. Сподіваюся, це не повториться. Люди припинять звинувачувати нечисть,— Скалонне розвернувся до Добриніна. Той енергійно закивав.— У місті запанує спокій. А скринька повернеться туди, звідки зникла — у музей старожитностей.
Тюрин аж присвиснув від образи.
— Тобто вдамо, що нічого не було? А Фріцика просто не існувало?
— Вам треба подбати про око, Олександре Петровичу,— з притиском сказав Скалонне, кивнув Голубєву і жестом запросив Добриніна з Глафірією на вихід.
Тюрин, спираючись на плече Топчія, так і залишився стояти посередині кімнати реєстраторів. Навіть не сумнівався, що про чарівну скриньку завтра ніхто не згадає.
Перед очима, випереджаючи одна одну, поставали картинки зі сну: Степан Голубєв знаходить скриньку на могилі Змія, дістає з чорного тіла ніж, рятує батька.
У мозку раптом вибухнула чужа думка: «Серце Змія — те, що дає владу над нечистю, існує». Думка належала батькові. Ось що він шукав і навіщо поїхав у Київ.
Справа третя Монстр


«І чого ми тут? — думав Тюрин. Так, справа гучна, але по всьому — суто людська». Скинути її на їхній відділ він не дасть: і так справ по горло. Середина вересня — ллє як з відра. З дня на день затопить Поділ, а там чекай на розгул водяників. Минулого разу за такої негоди десять дворів обчистили. Ще й банди вовкулак затіяли черговий переділ території.
— А, пане Тюрин, вельми радий бачити,— Рапойто-Дубяго скривив кислу подобу посмішки і владно простягнув руку. Вони були в одному чині, але про жодну рівність не йшлося. На половині людей командували слідчі з людського відділу. «Дякуйте, що вас допустили»,— говорили цікаві очі поліціянтів.
— Ви, мабуть, уже чули про нашого маніяка? — помічник поліцмейстера наголосив на останньому слові — Це третя. Мадам Петроцька Жозефіна Марківна. Удова Петроцького Натана Федоровича. Служив в управлінні артилерії Київської воєнної округи. Жінка загинула сьогодні в ніч. Причина смерті — отруєння купоросною олією.
Рапойто-Дубяго штовхнув двері до спальні й різко зупинився на порозі. Тюрин відчув, як об його спину стукнувся Топчій.
Посеред напівтемної кімнати біліло розібране подружнє ложе. Пахло ладаном і вологими простирадлами. Портьєри щільно завішані. На тумбі — Біблія і портрет вусаня, перетягнутий траурною стрічкою. На ліжку з неприродно закинутою головою лежала гола молода жінка. Її бліду воскову шкіру густо вкривали криваві рубці. Ніби хтось скористався тілом, щоб залишити довге божевільне послання.
— Покоївка, як завжди, допомогла пані роздягтися і пішла до себе. Слідів злому чи наруги немає. Треба ще зачекати, що скаже пан лікар, але, швидше за все, як й інші, вона напилася купоросної олії. Смертельний опік внутрішніх органів. А потім цей божевільний розмалював її кислотою, як ярмаркову ляльку.
Тюрин і далі стовбичив у проході, очі сторожко вивчали обстановку. Він чув, як Топчій гучно втягує повітря. Запах людської крові. Як вовкулака, балакучий Парфентій міг до хвилини визначити, коли вона пролилася.
— Що скажете, шановний Олександре Петровичу? — ліва брова Рапойто-Дубяга вигнулася у глузливу дугу.
— Скажу, що бачу мертву людину і поліціянтів з відділу людських злочинів, і — навіщось — нас із Топчієм — огидних людиноподібних у царстві людей. Тож скажу, що ви нам не все розповідаєте.
Рапойто-Дубяго незадоволено хмикнув, зайшов досередини і трохи розсунув штори. До кімнати пробилося сіре світло. Дощило. Важкі краплі продовжували барабанити по склу. Під ногами щось хруснуло. Тюрин побачив, як заблищали скалки. Туалетне дзеркало виявилося вщент розбитим.
— Бачите? — Рапойто-Дубяго показав на постіль.— Цього разу жодних слідів сірчаної кислоти. Білизна, паркет, меблі — жодної краплини. У жінки обпечені тільки губи. Ніби вона сама випила отруту. А потім він її розмалював.
Жінка лежала на животі. Тюрин нахилився до обличчя і машинально відсахнувся. Очі були випалені купоросною олією, тобто сірчаною кислотою, шкіра на підборідді злізла, на простирадлі залишилася криваво-жовта плямка — трохи пекучої рідини вилилося з рота в останню мить.
— І що? — холодно запитав Тюрин.— Або тип дуже обережний, що властиво таким психам, або це не місце злочину. До чого тут людиноподібні?
— Я от теж гадав, що ні до чого,— скривився Рапойто-Дубяго. Вже думав, що справа його, а тепер доводиться передавати.— Хоча, як не кажи, що це упередження, жодне страшне вбивство не обходиться без вашого брата.
«У Межі нечисть за визначенням маніяки й убивці»,— подумав Тюрин. Олександр Петрович зловив себе на думці, що віднедавна шукає виправдання для людиноподібних. Себе й інших хоче упевнити, що вид — не вирок. Люди подекуди не менш жорстокі вбивці.
Ще відтоді як почали знаходити обпечених жінок, Тюрин чекав на виклик. Що дивніший і жахливіший злочин, то пильніше шукають нечисть. Але Рапойто-Дубяго взяв справу собі. Наполіг, що підозрює людину. Бачив забагато злочинів людей, щоб у всьому відразу звинувачувати нечисть. «Але тут і його взяли сумніви»,— подумав Тюрин і слідом за Рапойто-Дубягом вийшов у сусідню кімнату.
— Ну-с? — Рапойто-Дубяго втупив злі чорні очі в зарюмсану покоївку, що сиділа у кутку.— Повтори все, що сказала мені, цьому панові.
Повновида дівчина голосно висякалася, обережно глянула на начальника і перевела погляд на Тюрина. Людина чи відживлений, в очах покоївки читався однаковий страх перед представником влади.
— А я шо, пане, я їй-бо ні духом! Учора, як годиться, подала вечерю. Пані ще не схотіли їсти. Як горлиця, сьорбнули консомахи, глянули на порожній стілець пана — і в сльози! — покоївка і собі зайшлася плачем.— Помогла розібратися голубоньці, замкнула вхідні двері й пішла до себе... От вам хрест, замкнула! — покоївка і справді почала ревно хреститися. Обидва поліціянти залишилися незворушними. На їхньому рахунку було чимало покоївок, які самі впускали вбивць до господарів.
— Кажи далі, мила,— м’яко підштовхнув Тюрин.
— Я, прошу пана, під ранок до вітру схотіла. Вийшла в коридор і побачила, побачила...— покоївка обіруч затулила рота, її очі налилися жахом. На якусь мить Тюрин вирішив, що допит обірветься. Зрештою вона голосно видихнула і прошепотіла,— побачила покійного господаря. Він випірнув зі спальні пані, перетнув коридор, відчинив парадні двері й вийшов надвір.
— І уявіть, ця дурепа повернулася в ліжко, і лише коли і по обіді мадам не встала, забила на сполох. Думала, привид до покійної приходив, і вирішила дати господині натішитися. Ні, ви таке чули — натішитися? Тільки у нас можливий такий бедлам,— на обличчі Рапойто-Дубяга застигло мовчазне питання.
— Привиди безтілесні. Не здатні вбити,— відчув його думки Тюрин.
— Може, магія?
— «Глиняне лице»? Не схоже. Були б сліди, та й хто зараз, направду, це уміє? Хіба перелесник? Хоча щоб аж таке... Дуже на них не схоже,— Тюрин замислено потер шрам на скроні.
— Ну-с, як то кажуть, вам і карти в руки,— перебив людополіціянт, заклав щипку махорки в ніздрю і затягнув старомодний кисет. А потім, як здалося Тюрину, з надмірним полегшенням чхнув, аж здригнулася пальма у важкій дубовій діжці.
— І ще одне, не знаю, чи згодиться,— Рапойто-Дубяго розвернувся у дверях,— але ця ідіотка-покоївка сказала, що господар був якийсь не такий. Рудий чи що. А Петроцький був чорний як циган. Я з ним служив.

Весь ранок Тюрин перебирав справи. Вбитих жінок нічого не пов’язувало, були різні за віком, зовнішністю, соціальним статусом. Першу знайшли тринадцятого вересня. Акурат у день виходу нового циркуляру «Щодо прав і свобод людиноподібних», підписаного на честь трьохсотліття правлячої династії. Нечисть зобов’язали доводити свою потрібність — мати легальну роботу й постійне місце проживання. Особливо потворним чи шкідливим рекомендували переїжджати до Таврійської губернії.
З нагоди урочистих святкувань у Києві почали виловлювати злиднів та інших волоцюг. Разом з дрібними злочинцями їх мали етапувати до Криму. Офіційно це називалося «переселення для проведення меліоративних та інших робіт з перетворення краю на придатний для життя людей». Але всі знали, що їх просто викидають у дику, не пристосовану до життя резервацію для видів-вигнанців.
Олександр Петрович добре пам’ятав 13 вересня — день підписання циркуляру. Молодь з Партії об’єднаної нечисті оголосила маніфестацію, закликала збиратися під Думою. Міську поліцію вигнали на вулиці. Їх з Топчієм змусили змішатися з натовпом. Озброєні козаки ледь стримували розпашілих коней, чекали на наказ, а Тюрин уявляв, як нагайка здере шмат синьої напівмертвої шкіри з його спини. Козаки не розбирали, хто на чиєму боці. Бачили пику нечисті — і рубали з плеча. Для них будь-який людиноподібний — ворог. Топчій, у якому вовкулаку не впізнати без перетворення, навіть радив Тюрину відсидітися у відділку. На щастя, заворушень не відбулося.
Того сповненого хвилювань дня у розкішному двоповерховому маєтку на Олександрівській знайшли п’ятдесятирічну удову генерала Хом’якова. Голою та спотвореною сірчаною кислотою. Розтин показав, що причиною смерті стало отруєння купоросною олією, яка у великій кількості потрапила до шлунка жінки.
За кілька днів у номері готелю «Франсуа» виявили тридцятирічну Аделаїду Мніх з такими самими слідами. Її чоловік —комівояжер компанії з виробництва швейних машинок «Зінгер» — перебував у відрядженні. І мадам мала намір зустрітися з коханцем — алконостом-куплетистом з «Шато-де-Флер». Його навіть затримали. Коли алконост проспався, виявилося, що він усю ніч провів за макао у мадам Гінди, чому знайшлися поважні свідки. Коридорний з «Франсуа» нібито бачив, як до номера заходив кавалер, схожий за описом на чоловіка небіжчиці. Але чорт третього порядку пан Мніх перебував за сто верст від міста і ледве встиг на похорон. Коридорний з чаркою не розминався, тож його свідчення поставили під сумнів.
Як написав судовий експерт, молодші жінки — Мніх і Петроцька — перед загибеллю мали статеві зносини. Тюрин погортав справу генеральші, але такого висновку не знайшов. І взагалі справа видалася йому підозріло куцою. Ніяких свідчень прислуги, якої, як на такий маєток, мало бути з десяток.
Перед Тюриним матеріалізувався гарячий чай. У носа вдарив солодкий аромат нявчиного збору. Біля чашки впало кілька насінин соняшника, які в ту ж мить згребла волохата рука вовкулаки.
— Нікуди ви без цієї погані, Парфентію Кіндратовичу,— пробурчав поліціянт, стріпнувши аркуш. «Удовицю я любив, подарунки їй носив. Носив сало, носив свічку, носив м’ясо, носив стрічку...» — незворушно наспівував Топчій. Його пику розпирало від гордощів, і Тюрин уже знав, що це значить.
— І що занюхали? Кажіть, а то ще луснете.
Топчій обтрусив лушпиння з кітеля і прочистив горло.
— Ясно що занюхав,— самовдоволено погодився околодочний.— Спершу по Катерининській. Мадам Жозефіна померла у своєму ліжку. Таки знайшов кілька крапель крові на білизні. Її. Пролиті у момент смерті.
— Що ще? — Олександр Петрович відсьорбнув чаю і примружив очі від задоволення. Куди там китайському сіну до збору поліських нявок!
— Ходив до Хомячихи. Мені її двірник трохи ребра не перелічив! Собак спустив. Чуєте, собак? Ще б вовків. Ті як кошаки розбіглися. На дух вовкулак не переносять. Прислуга Хом’ячихи страх як нечисть не любить. Стара і на поріг не пускала. А генеральшин син суворо заборонив язиками плескати про те, як вона ноги відкинула,— околодочний зробив паузу і з надією подивився на шефа.— А що? Це мені Химка-куховарка розповіла,— знизав плечима Топчій і змовницьки прошепотів,— генеральша Хом’якова перед смертю з полюбовником була! Якому сину таке сподобається?
— З яким полюбовником? Його бачили?
— І що то мав бути за бідося, щоб до підстаркуватої удови по любощі ходити? — не слухаючи Тюрина, дивувався околодочний.— Ні, у тім-то і справа, що його ніхто не бачив.
— Може, покійний чоловік навідував?
— Ясно що ні. Чи він дурний заради такої вертатися? Химка каже — то баба люта. Небіжчик уже десять років як на волі. За цей час до неї ні ногою. Навіть маю довідку від упиря-наглядача з кладовища,— вовкулака самовдоволено помахав якимось папірцем.— Чоловіки наших покійниць з могил не вилазили. Та й узагалі мало хто до Хомячихи ходив. Навіть сина не жалувала, бузувірка.
Тюрин відклав справи і подивився на Топчія.
— Парфентію Кіндратовичу, ви думаєте про те саме, що і я?
Вовкулака невпевнено хитнув головою:
— Що маніяк-убивця ще той збоченець — до таких відьом залицятися?
— Що найімовірніший підозрюваний — перелесник. Цей вид являється до самотніх дружин в образі їхніх чоловіків. І перелесники матеріальні, а отже, можуть вбити.
— Та ну! — заперечив Топчій.— Геть-чисто за всю службу не знаю випадків, щоб вони когось убили. А я вже, прошу зауважити, двадцять років форму ношу. Перелесники, за оцінкою безпечності, одні з найспокійніших.
— Я знаю. І це мене теж дивує,— Тюрин роздратовано відставив чашку.— Якщо вірити Погану Беру, а він — найповажніший дослідник перелесників, то вони не агресивні, не здатні вбивати. Тобто або це хтось інший, і я помиляюся,— Олександр Петрович зробив паузу, щоб околодочний міг удосталь нахитатися головою, показуючи, що шеф ніколи не помиляється,— або ми маємо якогось неправильного перелесника. І це повна маячня.
На його подив, Топчій дістав засмальцьований записник, плюнув на палець і перегорнув кілька сторінок.
— Якщо це хтось із наших, але псих, то вам тільки до мадам Айвс.


Через зливу поліціянту довелося довго чекати на візника. Нарешті його підібрав похмурий довговухий канькач, що обережно спрямовував прольотку через непереборні київські калюжі. Після відживлення Тюрин міг їздити тільки з канькачами. Коні боялися синьопикого так само сильно, як і вовкулак чи берсерків. Але канькачі могли вмовити тварин везти відживленого.
Замок барона, де приймала Василина Айвс, похмурою темно-червоною громадою височів над Великою Підвальною. Навіть у сонячні дні гостра металева башта ховалася у свинцевій хмарі. Подейкували, дім збудував чорнокнижник, і стоїть він одразу у двох світах. Квартири тут були дешеві, але навіть людиноподібні не квапилися заселятися.
Тюрин розрахувався з візником, високо підняв комір і заскочив під виступ вхідного порталу. Крилаті химери, що тримали еркер, підозріло витріщили собачі морди, й Олександр Петрович подумав, що жінка, яка обрала саме цей будинок для прийому клієнтів, має бути особливою. За мірками Межі, вона такою і була.
Батько Василини — інженер Джеймс Айвс — приїхав до Імперії на запрошення металургійного магната Джона Юза. Привіз із туманного Альбіону бригаду кобольдів, щоб налагодити видобуток заліза у Катеринославській губернії. Коли контракт закінчився, Айвс перебрався до Києва.
Він же, як завжди підкреслювала мати, заразив дитину сумнівними ідеями щодо рівності видів.
Василина змалечку захоплювалася нечистю. Деякий час мріяла про кар’єру відьми, але не змогла звикнути до надмірної театральщини (успішна відьма завжди трохи акторка). Зрештою захопилася наукою. На той час її батьки вже жили окремо. Містер Айвс поїхав налагоджувати видобуток унобтанію у якусь далеку країну.
Коли дочка переключилася на науку, її мати зітхнула з полегшенням. Як і професура Університету святого Володимира, коли панні Айвс — чи не єдиній жінці того року — був присуджений ступінь доктора медичних наук у галузі нервових хвороб. Наступні роки Василина примудрялася працювати водночас у кількох клініках. У психічній санаторії Липинського на Столипінській лікувала заможних матрон від істерії, безкоштовно консультувала людиноподібних в Олександрівській, встигала навідатися в лікарню для нервових душевнохворих на Пріорку та влаштувала нелегальний кабінет на Кирилівських горах.
Нарешті місто здалося, і Василину Айвс визнали головним спеціалістом з душевних хвороб людиноподібних і надали право вести приватну практику. Принаймні про все це гордо повідомлялося на вхідній табличці.
Кабінет панни Айвс цілковито у дусі будинку дихав похмурою елегантністю. Обабіч входу стояло кілька розпухлих від книжок стелажів. По центру розміщувалася кушетка для відвідувача і декілька модерних крісел з різьбленими грифонами на бильцях. На секретері біля вікна причаївся телефон. Господарями кімнати, понад сумнів, був великий дубовий стіл під зеленим сукном і брунатна кахляна піч, що підпирала стелю позаду нього.
Василина Айвс зустріла Тюрина добре натренованою позою: міцно зчепленими пальцями і суворим поглядом спідлоба.
— Ви, мабуть, знаєте, що я беруся працювати тільки з тими, хто мене зацікавлює,— випалила жінка, ще не встиг Тюрин сказати бодай слово.— Тож прошу, пане відживлений, коротко, ясно і по суті: чому ваш невроз вартий моєї уваги?
Зачарований блиском величезних зелених очей, Тюрин не зразу знайшовся, що відповісти.
— Я, власне, з поліції...
— Небезпечна професія тільки погіршує нервові стани,— зітхнула панна Айвс.— І — так, я про вас чула. Ще донедавна ви були людиною. Сищиком у столиці. Приїхали сюди щось розслідувати і стали жертвою власного помічника-вовкулаки. Іноді вони як діти.
Олександр Петрович не зрозумів, помічники чи вовкулаки.
— І тепер ці нові відчуття. Напівмертве тіло. Синя шкіра, запах тліну і необхідність проходити неприємні процедури ревіталізації. Доктор Гальванеску в захваті від ваших змін,— пояснила свою обізнаність жінка.
— Панно Айвс,— перебив Тюрин. Йому стало ніяково від того, що гарна жінка перераховує проблеми з його тілом.— Я прийшов говорити не про себе. Я займаюся серією вбивств людських жінок.
Василина обернула до нього зацікавлене обличчя.
З мовчазної згоди господині Тюрин усівся в одне з крісел і коротко розповів про справу.
— Ось тому я і схиляюся до думки, що це перелесник,— завершив він свої припущення.
— Ви абсолютно праві. Я ще такого не зустрічала, але цілком, цілком може бути. Слід очікувати на нові вбивства,— Василина гордо відкинула голову, а Тюрин уп’явся очима у маленьку западинку між ключицями.
— Ви кажете, він випалював їм очі, й усюди розбиті дзеркала?
— Так, в усіх кімнатах, де знаходили жертв, були розбиті дзеркала,— Тюрина приємно здивувало, як просто і без манірного страху Айвс питає про жахливі подробиці.
— Він собі не подобається,— впевнено оголосила докторка.— І заперечує своє єство. А сучасна наука стверджує, що це дуже невдячна справа і шлях до всіляких перверзій.
Василина Айвс рвучко встала і перетнула кімнату. Вона не була красунею у звичному розумінні. Випромінювала агресивну, майже чоловічу енергію. І при цьому її гордій грації могли б позаздрити короновані особи. Кожну фразу підкріплювала елегантними жестами довгих рук з тонкими віялоподібними пальцям. У Тюрина в голові мимоволі проскакували картинки, що ще могли б робити ці пальці. І водночас він згадав своє спотворене швами синє тіло. Після відживлення Тюрин припинив дивитися у дзеркало. Переодягався швидко. Тіло здавалося чужим і навіть тимчасовим. Куди тут думати про близькість із жінками?
— Йоган Бер,— продовжуючи говорити, жінка зняла з полиці й кинула до рук поліціянта вже знайому книгу,— видатний учений, що присвятив життя вивченню психічного життя людиноподібних. Висунув революційну теорію про те, що деякі види людиноподібних можуть досягти швидкості мисленнєвих процесів, подібної до людської. Уявіть, який ажіотаж свого часу це викликало у наших університетських кабінетах. Дехто з професорів,— пирхнула Айвс,— досі вважає нечисть розумово неповноцінною. Так от, Бер пояснював психологічні проблеми нечисті тотальним неприйняттям свого походження... Ще б пак, якщо люди постійно торочать нечисті, що вона відстала,— сама себе перебила Василина.— Бер називає перелесників давнім матеріалізованим духом, що живиться людською тугою. Перелесники відвідують жінок у подобі їхніх рідних і, вдовольнивши хіть, залишають нещасних,— Айвс перегорнула кілька сторінок — М-м-м... Можуть прихоплювати трофеї. Егоцентричні й по-своєму безтурботні. Наш не такий. Думаю, у його житті сталася якась трагедія. Швидше за все, жорстокість матері. Вона змушувала його бути іншим...— на мить жінка замислилася.— У дитинстві я знала нещасного хлопчика, мені здається, він теж став жертвою матері. Може, від того я і зацікавилася психіатрією. Але той хлопчик був людиною. Отже... З нелюбові матері народилося неприйняття себе. Нашому перелеснику не подобається те, що бачать у ньому ті жінки і що він сам ловить у дзеркалі. Тому їх і розбивав. Цілком можливо, має фізичну ваду, яка не дає йому до кінця перевтілитися. Ви сказали, один зі лжечоловіків мав руде волосся замість чорного?
— Так. Чоловік мадам Петроцької... Тобто наш маніяк у цих жінках бачив власну матір? — не міг повірити Олександр Петрович.
— Якоюсь мірою. Бажання задовольняти еротичну жагу в його природі. За це він і карає жінок. Можливо, як колись карала його мати. Тому я впевнена, що будуть і нові жертви.
— Але як його знайти?
— О, тут я вам не помічник. Це ваш хліб,— Айвс на мить замислилася.— І ще одне. Думаю, наш перелесник вважає себе людиною.
— Теорія Бера? — серйозно запитав Тюрин. Василина здивовано глянула.
— Так, на думку Бера, всі не-люди почуваються обділеними і підсвідомо прагнуть стати людьми. Я б назвала це хворобою часу. Людиноподібні обмежені у правах, тож не дивно, що хочуть приєднатися до панівної людської раси. Але тут інше — глибока особиста травма. Тільки уявіть — надзвичайно гарна істота, яка може закохати у себе будь-яку жінку,— чимало б людей віддало за таку здатність усе до останнього. А він саме себе за це і ненавидить!
Від емоційної промови і постійного ходіння високі вилиці Айвс розквітли рум’янцем, груди нервово здіймалися, а пишна спідниця з кожним поворотом спокусливо обвивала стегна. Тюрин ніколи в житті не бачив чарівнішого видовища. Він пообіцяв тримати її в курсі, записав настанови і вискочив під дощ, щоб хоч якось охолодити голову.


— Що ви собі думали, шановний? Що можна нацьковувати на поважну родину вовкулаку,— Скалонне кивнув на Топчія,— і сподіватися, що все минеться?
Парфентій зайшов за спину київському поліцмейстеру і відчайдушно жестикулював Тюрину. Скалонне метав блискавки. Погані новини заскочили його у найневдаліший момент. На буфетному столику тільки-но розклали підношення з ресторану Роотса. На срібній тарілці парували фірмові крамовські пиріжки з рябчиками, раки а-ля борделез, бурштиновим оком підморгував херес, випаровувала алкоголь цукрова купецька паленка з краплями найгустішого живого соку.
— Ви хоч знаєте, хто син генеральші Хом’якової? — лискуче, як помащений смальцем млинець, обличчя Скалонне вкрилося намистинами поту.— Штабс-капітан Вася Хом’яков — права рука Вальдемара Голубєва. Заступник голови «Двоголового орла». Ви хоч питайте, перш ніж устромляти свій ніс по самі плечі.— Паленка лоскотала ніздрі, аж навіть Топчій почав тягнути носом.
— З її справи зникло кілька сторінок,— зауважив Тюрин.
— Так було чого! — знову напустився поліцмейстер.— Удова генерала — і така пікантна ситуація. Розуміти треба. Запам’ятайте раз і назавжди, мій дорогенький, почесні члени нашої громади мають право на особисті таємниці. Вони за це платять. І ви тут для того, щоб шукати вбивцю, а не копирсатися у чужій білизні.
*

Справа Хом’якової вибивалася з ряду. Інші жертви були молоді й доступні. Петроцькій — не більш як тридцять, Мніх — зовсім дитя. Натомість генеральша — підстаркувата відлюдниця, що, мабуть, уже і забула, який вигляд мав її чоловік,— міркував Тюрин, знов і знов гортаючи папери.
— За моє жито мене ж і бито,— зітхнув Топчій.
— Скалонне правий, Парфентію Кіндратовичу, відвідини перелесника — це з розряду особистих таємниць. І Басили на має рацію, ці вбивства почалися не сьогодні. Щось ми проґавили. Треба прочесати архіви. Переглянути, може, таки хто звертався зі скаргами на ґвалт від перелесників. Можливо, знайдемо схожі смерті.
— Архів? — обличчям вовкулаки пробігли брижі нудьги.
— Має бути якийсь зв’язок між усіма вбитими. Може, купували товари в одній лавці, мали спільну прислугу? Чому саме вони? Ну ж бо, Парфентію Кіндратовичу, ворушіть крижами, у нас багато роботи.
Тюрин подумав: що раніше отримає результат, то швидше побачить Василину. Повний завзяття, спустився в архів — і мало не охнув від розчарування. Списані папери лежали у дерев’яних ящиках з-під шато-лафіта, мадери чи інших улюблених напоїв міського поліцмейстера.
Залишки речових доказів, які не становили матеріальної цінності, а тому не були розтягнуті доблесними служителями порядку, наче запаси лахмітника, громадилися у продуктових коробах з ресторану Роотса, «Семадені» чи «Франсуа». Якась добра душа проставила на ящиках римські цифри. Вони позначали частини й околодки. Роки залишилися оригінальними — від років випуску продуктів чи вина. І це ще був лад. Тюрин зрозумів, що просидить тут не один день.
Справи під грифом «Нечисть потворна» сміттєвою купою валялися у кутку. Спокушені солодкими ароматами, бридко пищали миші, ніби знущалися з марних пошуків поліціянта.
Злочинів з використанням купоросної олії виявилося як у бідного вошви. Пуд 92-відсоткового розчину можна було купити за десять копійок у кожній лавці. І кияни щедро використовували небезпечну отруту. Сірчану кислоту ставили між рамами на зиму. І щовесни газети писали про випадки недбалості, коли діти чи навіть дорослі отримували жахливі опіки. Але найбільшу славу купоросна олія здобула серед палких коханців. Тільки у 1894-му було зареєстровано двадцять випадків, у тому числі один смертельний, з використанням кислоти.
Галасу наробила історія кокотки-сукуба Бальдажі, що якийсь час виступала в «Ермітажі» на Трухановому острові. Рокова красуня задурила голову не одному багатію. Останньою жертвою став біс-скарбник Аарон Рейхер. Він настільки захопився кокоткою, що заборонив їй співати і наполягав на повному утриманні. Але Бальдажі відмовилася і вже готувалася до наступних гастролей, коли Рейхер вихлюпнув їй в лице склянку сірчаної кислоти.
Здебільшого калічили обличчя, бо головною метою ревнивих коханців залишалося зіпсувати, а не забрати назовсім життя невірного.
Що ж до незапланованих зустрічей з перелесниками, то й тут на Тюрина чекало розчарування. Окрім гучної справи Банди Кравець, яку звинувачували у вбивстві чоловіка, жодних згадок про такі випадки не трапилося. Та й виправдання Банди, що вона запідозрила у чоловікові перелесника, а тому і кинулася з ножем, не мали великого успіху. У справі сплив коханець, і жінку засудили на десять років каторжних робіт.
Олександр Петрович знайшов лише одну згадку про опік кислотою, що призвів до втрати очей. Десять років тому в маєтку на Виноградній заявили про смерть мавки-покоївки через необережність. Справу закрили через відсутність злого умислу. «Аякже, кожен собака у місті знає про замріяність мавок»,— подумав поліціянт, пнув ногою ящик і дістав зі внутрішньої кишені візитівку Василини Айвс.
Легкий аромат жасмину торкнувся ніздрів, приємно залоскотало під ложечкою. За останні чотири місяці вона була єдина, хто не помітив, чи не захотів помітити, його синю спотворену плоть, не наморщив носика, підійшовши ближче. Вона говорила з ним, як з рівним. «Ні, не варто так часто про неї думати. Така жінка точно не зацікавиться людиноподібним. Хіба з професійного боку»,— вирішив Тюрин.
— Зна-айшов! — у підвал влетів захеканий Топчій.— Шефе, знайшов! Інкуб то, бісова душа! З похоронної контори «Бубенчик і син», так його за ногу!
Поки вони вибиралися з архіву, Парфентій устиг розповісти історію пошуків. Він перевіряв зв’язки між загиблими, і виявилося, що «Бубенчик і син» свого часу організовували похорон генерала Хом’якова. Їхніми ж послугами скористалася удова Петроцького.
— Ясно, що я занюхав неладне! — околодочний переможно підняв вказівний палець.— І виявилося, що і Мніх у них бував. Якогось ляда хотів Бубенчикам «Зінгер» продати. Мабуть, і бовкнув, що від’їжджає, а жінка сама лишається. А небіжчиків там прикрашає якраз інкуб. І лютий такий. Десь із Кавказу.
Тюрин дістав з полиці у кабінеті « -» і звірився з написаним: «Інкуб здатен прибирати і чоловічу, жіночу, іноді навіть тваринну подобу для плотських утіх з жінками. Лише відьма здатна розпізнати його справжнє обличчя». Тюрин з прикрістю гупнув книгою.
За офіційними звітами в Києві інкубів не було, тому Тюрин про них не згадав. Тепер з досадою потер скроню і наказав готуватися до арешту.
*

Топчій і Тюрин зловили канькача, в останню мить до них заскочив Рапойто-Дубяго. Пішов поголос, що вони їдуть арештовувати «купоросного маніяка», і людополіціянти зголосилися допомогти з арештом. В арештантській кареті поїхали городові.
Контора «Бубенчик і син» містилася неподалік Байкового цвинтаря. Біля входу до акуратної приземкуватої кам’яниці вже чекав кругленький чоловік, більше схожий на кондитера, ніж на власника ритуальної контори. Лискучі, майже дитячі щоки Бубенчика вкрилися рум’янцем, очі тривожно бігали.
— Там, у дальній кімнаті. Тільки обережніше, норов дикий,— прошепотів він.
Тюрин поглянув на групу захоплення. Всі мали чудернацький вигляд. Обрали зброю згідно з рекомендаціями « ». Рапойто-Дубяго тримав у руці аметистовий ніж. Городові обвішалися лататтям і молочаєм, у кишені напхали дикого часнику. Ці трави гидкі для інкуба. Топчій стояв осторонь. Людополіціянти любили покепкувати з недолугості вовкулак. Парфентій Кіндратович не дуже довіряв написаному і взяв наган зі срібними кулями. Один Тюрин був голіруч. Як показав випадок у Думі, йому мало що може зашкодити.
У передпокої стояли труни, стіни підпирали хрести і могильні плити. Тюрин відразу відчув недобре. У кімнаті, на яку вказав Бубенчик, нікого не виявилося. В центрі в пишній труні лежав розмальований покійник. Срібні рублі затуляли очі. Вже посинілі руки складені на грудях. Топчій сторожко роззирався. Рапойто-Дубяго підійшов до труни і нахилився до покійника. Той не ворушився. І раптом, не встиг Тюрин зреагувати, труна підскочила і разом з покійником обрушилася на людополіціянта. Топчій почав нашпиговувати мертве тіло кулями. Городові зашпорталися у рослинності й не зразу зрозуміли, кого слід рятувати, а кого наздоганяти.
Тюрин устиг роздивитися високого чорнявого чоловіка, що перекинув труну. Користуючись сум’яттям, інкуб вирвався з комірчини і побіг надвір.
— Брешеш! Не візьмеш! — заволав чоловік і за мить був би вже надворі. Але Тюрин встиг стрибнути йому на спину і збити з ніг.
*

— Шивадзе Лев Ревазович, інкуб, демобілізований. Служив демоном вищого порядку на боці Імперії під час третьої війни з чеченськими демонами,— вголос прочитав Тюрин довідку з військового міністерства. Очі інкуба гнівно блиснули. Він ані на мить не припиняв звиватися у путах.— Вийшов у відставку. Отримав припис постійно проживати у Межі. Півроку тому переїхав до Києва і найнявся до Бубенчиків... Чому ви не подали паспорт до поліції як новоприбулий людиноподібний? Як наказує закон?
Інкуб вишкірив красиві рівні зуби і плюнув у бік слідчого.
— Любите мати справу з нерухомими тілами? Для того ви обпоювали жінок купоросною олією?
Тюрин знав цей тип демонів. Про них розповідав ще батько. Горді й незламні. Імперія часто кидала їх у найзапекліші бійні, змушувала вбивати своїх, а потім знищувала без докорів сумління. Але цьому дозволили жити. Животіти, якщо бути точним. Чи дивно, що він зійшов на слизьку доріжку. «Але, хоч убий, не віриться, що цьому статному горцю знадобилася чужа подоба для зваблення удовиць»,— думав Тюрин, зазираючи у темно-оливкові очі.
— Навіщо ви тікали? Ви ж розумієте, що таким чином ви тільки погіршили ситуацію?
— Не обпоював я ніяких жінок купоросною олією! — з помітним кавказьким акцентом прохрипів інкуб.— Цей Бубенчик — брудний ішак Ун-нани! Нехай його роздере Елда! Жирний скот, гроші мені винен. От і оббрехав! Це він мав у поліцію про мене повідомити, але того не зробив. Хай забере його шайтан!
Але, звісно, всі повірили словам людокупця. Бубенчик розповів, що давно підозрював інкуба. Мовляв, любив зачинятися з мертвими жінками. «А ще поклав око на мою дружину,— додав Бубенчик.— Аби не ви, і мене б убив».
І хоча не знайшлося у Шивадзе жодних слідів купоросної олії, як і свідків, щоб бачили його поблизу будинків жертв, горця запроторили до в’язниці.
Скалонне привітав з успіхом. Пронози з міських газет обсіли коридори. «Розслідування року! Поліціянт з нечисті викрив серійного вбивцю людей. Ним виявився інкуб!» — голосили хлопчаки на мостових. Топчій блищав як нова копійка і з радістю ділився з газетярами подробицями справи. Олександр Петрович був схожий на снігову хмару — свинцеву і похмуру.
За успішну операцію їх нагородили кількома запійними днями.


Запій — давня традиція робочої людини і єдиний спосіб скоротати вихідний день. У столиці Імперії пили люто і самозречено. У Києві, що перший час надзвичайно дивувало Олександра Петровича, запій не прижився. Людиноподібні мали вдосталь дивних способів розважитися. Наприклад, куренівські злидні влаштовували побоїща у глинищах цегляних заводів. На бійки маленьких сухеньких чоловічків сходилося дивитися все місто. Навіть власники заводів були задоволені. Під кістлявими ніжками фірмова київська глина набувала особливо лискучої консистенції.
Кілька разів на рік влаштовували гарцювання. Найкращі канькачі, вазіли, характерники показували своє мистецтво у приборкуванні коней. Татарські духи виводили чарівних крилатих тулпарів, і в ці дні на іподром заїжджалося все місто.
Що лютого Поділ перетворювався на суцільний ярмарок, де біси-шатуни правили першу партію. Коли після вдалих торгів хотіли отримати столик у розкішних ресторанах, відвідати публічні заклади на Ямській, пропити статки у «Шато-де-Флер», а на ранок опинитися у своєму ліжку, кликали славетного шатуна Арнольда Арнольдовича Пуха.
Купайло чи коляда давали повну індульгенцію нечисті, й тоді місто гуляло за їхніми законами. Весело, затято і дико. На кожне зимове свято на смерть замерзало кілька русалок, які замість спати на дні, брали участь у колядній риболовлі.
Тюрин важко звикав до життя у Києві. А тому свій запій, за давньою звичкою, відзначав пекучим напоєм з Подільського пивзаводу. Його власник, купець Хряков, стверджував, що володіє рецептурою «самого напівбога Хмеля». На пляшках з темно-бурою рідиною так і значилося: «Звалить і нечисть». «Помиї, а не пиво»,— зітхнув Олександр Петрович, роздивляючись етикетку. Але після п’ятої у голові потеплішало, а на серці стало легше.
Останнім часом Тюрин намагався утримуватися від живого соку, а надто від сухого варення. Чарівне зілля викликало дивні видіння. Вже кілька разів він бачив сон про розкопки на Щекавиці. Знову і знову батько Тюрина шукав серце Змія. Він був одержимий могутнім артефактом. Уві сні Олександр Петрович відчував батькову жагу і гіркоту розчарування, коли той не знаходив бажане серед кісток на Щекавиці.
*

Реальний Тюрин-старший не мав нічого спільного з дитячими спогадами. Вишиєвський у подяку за агентурні послуги (Тюрин приватно відвідав засідання Партії об’єднаної нечисті й переконав котолупа Донцова, що цікавиться боротьбою за права людиноподібних) показав Тюрину деякі документи.
Ще під час служби на Кавказі й участі у приборкуванні повстання упирів у 1863-му, батько почав вивчати історію і вірування нечисті. Був амбітний і допитливий, вважав, що для успішної боротьби з ворогом його треба знати. Але шлях від ненависті через розуміння до захоплення — дуже короткий. Батько захопився ідеями змієпоклонців. Тоді вони збиралися відносно вільно. Читав статті Драгоманова про необхідність автономії для людиноподібних, листувався з людоведмедем Антоновичем.
Бурхлива натура привела батька до таємного гуртка революціонерів. Він досить швидко в них розчарувався. Переконався, що, руйнуючи старе, терористи гадки не мали, чим його замінити. На його думку, їхні ідеалістичні уявлення про «відродження країни нечисті» були смішні.
Але у 1868-му в Києві вбили товариша прокурора окружного суду Котлова, і Тюрин-старший, хоч і не брав участі у замаху, потрапив до Четвертого відділу. Майже без вагань погодився співпрацювати з таємними органами і за наступні роки зробив неабияку кар’єру.
Тюрин-старший продовжив цікавитися історією нечисті. Тепер і з політичною метою. Кілька років він контролював зміст шкільних підручників, за якими навчалися у Межі.
У 1874-му в складі Археологічної комісії взяв участь у розкопках на Щекавиці. Тюрин-молодший знайшов тогочасні газети. У всіх був надрукований однаковий звіт: «Археологи не знайшли кісток величезного Змія, рівно як і могили легендарного змієборця Ольга». Але вже у наступних номерах повідомлялося про скупчення киян навколо Щекавиці. Мешканці міста не повірили газетам. Для охорони порядку викликали козаків, а на місці розкопок нашвидкуруч розбили кладовище.
Після розкопок двоє з трьох членів Археологічної комісії захворіли. Тюрин поїхав до маєтку, щоб «лікувати ушкоджене обличчя». Житоцький зліг з нервовою гарячкою. Степан Голубєв залишився здоровим.
Тоді ж батько познайомився з матір’ю, яка приїхала вчителювати у сусіднє село. Вона була з родини збіднілих дворян, закінчила Смольний і як удар долі сприйняла направлення у Межу. Не відомо, чи вже тоді батько зацікавився молодою вчителькою, але за кілька місяців він повернувся на службу. І відтоді його діяльність стає таємною.
Батьки одружилися у 1879-му, через рік народився Олександр.
Тюрин пам’ятав, що в дитинстві батька подовгу не було вдома. З відряджень повертався стомлений і брудний, казав, що продовжує працювати в Археологічній комісії.
Тільки одного разу, хильнувши живого соку, зізнався, що полює на змієпоклонців і давні капища матері Змія — Апі. Сказав, що шукає найпотужнішу реліквію Межі.
Тоді Олександр сприйняв розповідь батька як казку. Тепер же був переконаний, що батько говорив правду. Після 1874-го бажання знайти серце Змія переросло в одержимість.
За вже усталеною звичкою, Олександр Петрович з думок про батька переключився на книгу Лазаруса.
Легенда про Апі

Діти ночі, вийшовши з темного черева Ліліт, розійшлися світом.
І зустріли вони людей, і відчули їхню плоть на своїх зубах. І зрозуміли, що дужчі за дітей Адама. Пихата і самовпевнена нечисть почала оголювати ікла одне проти одного, прагнучи з’ясувати, хто з видів сильніший. Так загинули найкращі з упирів і вовкулак.
Міжусобні війни виснажували нечисть, Люди ж училися їх перемагати.
І тоді, під загрозою повного винищення, князь Булан — людоолень з кривавими, як розпечена мідь, рогами — закликав нечисть об’єднатися, І постала держава людиноподібних — Зархосія, І оточили її люди високими мурами.
Темрява вкрила країну нечисті. Голод і смерть запанували між видами. А воїни імперії людей Візантії пильно стежили, щоб людиноподібні сиділи за мурами, тож виловлювали і вбивали всіх, хто насмілювався йти до людей.
Тоді останній каган Зархосії, нащадок Булана, князь Кий закликав нечисть вийти на бій з людьми. Але види сховалися. Види захотіли свободи, прагнули повернутися у свої стихії. Злякалися, що програють людям і назавжди залишаться в резервації. І тоді був підписаний Мир.
Кий віддав єдину дочку імператору Візантії, щоб на тому закінчити рід царів нечисті. За життя вона мала безліч імен, але сталося так, що в історії залишилася під скитським іменем Апі.
Бездоганне дівоче тіло Апі вкривала золота луска, в її очах сяяла темрява Чумацького шляху. На її зубах діамантами було вибито ім’я Ліліт, а довгий гнучкий язик вкривали ієрогліфи з Книги мертвих. Вона знала всі мови людиноподібних і всі бажання чоловічого тіла. Але лоно Апі мало залишитися безплідним, а рід людиноподібних князів — забутим. Умовою шлюбу була неподільність ложа.
І вперше пожалів її імператор Візантії. Царівну відіслали у дикі придніпровські хащі, де місцеві племена тільки вчилися жити без тваринних шкур.
За однією з легенд, саме дочка Кия заклала місто над Дніпром. Таємно закликала людиноподібних. Задумала відродити батьківську імперію. Дарувала перші правила співжиття, щоб не повторити долі Зархосії.
Апі раділа, бо сподівалася, що зможе приховати прихід Великого Воїна.
Напередодні шлюбу старі боги і вожді видів благословили лоно Апі. І сталося те, чого не могло статися. В першу шлюбну ніч і останню на рідній землі вона отримала сім’я Костянтина і тепер у місті над Дніпром готувалася стати матір’ю Змія.
*

— Плюск! — до кружки, що заміняла сищику чарку, голосно приземлилася жирна вереснева муха. Він підчепив бридоту нігтем і струсив на підлогу.
— Євгеніє Карлівно, заходьте вже, будьте добрі!
На порозі, постукуючи, порипуючи і покашлюючи, ніби дух занедбаного будинку, матеріалізувалася квартирна власниця Євгенія Карлівна Житоцька. Мухи завжди передували її появі.
— Чай! — проспівала, ніби вдарила у камертон, Житоцька. Це було єдине слово, яке Тюрин чув від неї за три місяці співжиття. Житоцька поставила на стіл тацю зі срібним сервізом. Посуд страдницьки дзенькнув. Тюрин чемно подякував, а коли стара пішла, вилив вміст чайничка у відро. Удова незмінно пригощала настоянкою з мух.
Тюрин уже хотів повернутися до читання, коли у двері знову постукали.
— І що цього разу, цукрова ви моя? — незадоволено гаркнув сищик.
— Я маю важливу інформацію. Це може переломити хід слідства. Я знайшла, що об’єднувало всіх жінок,— пролунав за дверима голос Василини Айвс.
Тюрин сторопів, панічно оглянув убогу квартиру і закричав:
— Одну секундочку!
Потім запхав порожні пляшки до буфету, сховав недоїдки, так-сяк поскладав папери, понюхав себе і скривився. Він уже кілька тижнів не був у Гальванеску, і сморід мертвого тіла посилився. Погляд Тюрина впав на слоїк Солохи з залишками сухого варення. В голові народилася божевільна ідея: «А що як і цього разу магічне вариво трохи оживить тіло?..» Жахливі видіння не така вже й висока плата за спілкування з панною Айвс.
— Іншим жінкам загрожує небезпека! — нетерпляче повторила Василина.
Тюрин, недовго думаючи, проковтнув грушку і відчинив двері.
— Ви хіба не чули, що ми знайшли маніяка? — проказав Тюрин, впускаючи Василину до кімнати.— Інкуб. Уже за ґратами.
Жінка окинула оком кімнату, зупинила погляд на книзі Лазаруса, потім розвернулася до Тюрина і здивовано запитала:
— Ви що — кілька днів не виходили з дому? Знайшли ще одну. Ми маємо попередити потенційних жертв.
— Коли знайшли?
Олександр Петрович почувався дивно. З одного боку — чергова жертва, з іншого — він від самого початку відчував, що інкуб невинуватий.
— Ранкові газети сповістили. Знову вдова. І я досі переконана, що наш убивця — перелесник,— Василина наблизила до носа гранчак, понюхала, несподівано піднесла до рота і зробила ковток, витерла пухкі вуста зворотом долоні у бузковій велюровій рукавичці. Перо такого ж кольору на її капелюшку хитнулося на знак згоди.— Візник чекає!
Поки Тюрин гарячково збирався докупи, подекуди у прямому сенсі (довелося зубами затягувати шви на лівій руці, ще й так, щоб Василина не побачила), скакав на одній нозі в пошуках чобота, незграбно розмахував руками у спробах потрапити у рукава шинелі, панна Айвс виклала своє бачення. Виявилося, що три перші вбиті були пов’язанні з Союзом жінок за чистоту Імперії. Такого собі жіночого клубу нечистененависників. Хом’якова стояла у витоків, а удова з Катерининської не шкодувала пожертв; дружина ж комівояжера подала заявку на вступ.
— Не знаю, чи справді ненавиділа нечисть, але членство у Союзі жінок — це квиток до респектабельного світу. Ми маємо звернутися до жінок публічно і спробувати вирахувати потенційних жертв.
Наступне, що запам’ятав Тюрин — скажений стукіт коліс. Від сухого варення у голові запанувала дивна легкість. Хотілось їхати і їхати, тільки б Василина була поруч.
Лише коли прольотка проминула Ботанічний сад, обігнула Університет і увірвалася на гамірну Велику Володимирську, Тюрин зрозумів, куди вони їдуть і що значило оце «звернутися публічно». Василина надумала дати оголошення. І єдиною газетою, яку точно передплачували всі людошовіністки, була щоденка «Киянин», редакція якої вже кілька десятиліть розміщувалася на Караваєвській, навпроти знаменитих лазень болотяника Міхельсона.
— І що ви думаєте написати? Що всім жінкам, які значаться у Союзі, загрожує страшна смерть в обіймах божевільного перелесника? Це спричинить страшну паніку. А потім полетять голови перелесників...— п’яно шепотів Олександр Петрович, ледь устигаючи за панною Айвс.
Вони піднялися до редакції, Василина загадково посміхнулася і зникла за дверима редактора.
Тюрин залишився сам на сам з працівниками газети. Всі були людьми і, здавалося, водночас розвернулися, щоб нагородити людиноподібного злими незадоволеними поглядами. Тюрину раптом забракло місця. Він необережно зіштовхнув зі столу паперову купу, і хтось у спину проказав: «Потвора».
Ситуацію порятувала нестримна, як весняний Дніпро, панна Айвс. З кабінету редактора вивалився червоний пан і голосно закричав:
— Тумсе! Тумсе, за ногу тебе дери! Прийми у панни оголошення,— і так гупнув дверима, що з одвірка посипався тиньк. Василина переможно рушила в напрямку піднятої голови.
«Тумс Ярослав Вікторович, молодший реєстратор»,— значилося на табличці на столі.
Невисокий зляканий хлопчина прийняв з рук дівчини покреслений папірець. Йому так кортіло якнайшвидше відпустити клієнтів, що довелося кілька разів перераховувати слова в оголошенні. При цьому масні чорні пасма постійно падали на обличчя. Тюрину так і не вдалося розгледіти рис.
«Союз монархісток Ростова „За царя-батюшку й отєчєство“ пропонує пенсію одній з посестер з „Союзу жінок за чистоту Імперії“. Перевага надаватиметься жінкам, які втратили чоловіка. Окрему відзнаку отримують активні членкині Союзу. Свої заявки надсилати на...» Далі значилася адреса приймальні Василини Айвс.
— От побачите, якщо не на гроші, то на відзнаку точно клюнуть,— уже на зворотній дорозі пояснила жінка. — І ми будемо мати перелік потенційних жертв.
— Я вам дивуюся, Василино...
— Джеймсівна,— проказала Айвс.
— Гм,— кліпнув очима відживлений.— Звідки у вас таке розуміння характеру цих монархісток?
Перед очима Тюрина розповзалися великі кольорові плями.
— Я ж кажу, це модний клуб,— несподівано знітилися Василина,— моя мама... У кожній родині є свої диваки.
Олександр Петрович бадьоро подолав останню сходинку і з усієї дурі бахнувся в чорну київську багнюку.
*

Шкіра злазить з обличчя упиря-змієпоклонця. Свята вода завдає ран, подібних до опіків купоросною олією. Упир сидить навпроти вікна, жандарм готовий щомиті відтулити завісу, щоб підсмажити його під сонячним промінням.
Разом зі Степаном ми відкрили, що існують давні капища матері Змія Апі. Ці місця манять змієпоклонців. Вони вірять, що Апі допоможе відродити Змія.
Упир, який конає переді мною, намагався принести людську жертву — хлопчика дванадцятьох років. Але Апі не відгукнулася, не постала перед очі упиря. Вона не чує молитов свого народу.
Голова палає, як у гарячці. Забита об кістки Змія щока мала давно загоїтися, але й далі болить.
Степан допоміг Четвертому відділу переховати кістки. Тепер вони запечатані там, де змієпоклонцям їх не дістати. Вони під Великою печаткою.
Степан не хоче говорити про два тіла, які ми бачили між гігантських ребер на Щекавиці. Я переконаний, що чорне тіло належало убивці Змія — Віщому Ольгу: Друге було людською частиною Обадії. Карл каже, ми даремно потривожили кістки. Але я знаю, Змію не відродитися без серця. А воно належатиме тільки мені.
Я беру кілок і приставляю до грудей упиря. В мене немає жалю, я мушу дізнатися, хто забрав серце Змія.
— Ти божевільний!. Ти не знаєш, що шукаєш!. — кричить упир, і я припиняю його муки.
Я вже знаю відповідь. Вона застигла в очах упиря.
Серце Змія...
*
— Шефе? Шефе? Ви, коли наступного разу зволите нализатися, то питайте мене. Я вам таку цукровку дістану! Пальці пообкусюєте. А ця фабрична...— Топчій ще раз плеснув Тюрина по щоці.— Фе! Від неї одні памороки і гикавка.
Олександр Петрович ні живий ні мертвий доповз до відра з водою і з розмаху занурив голову. Після кількох хвилин жадібного пиття і форкання нарешті пробелькотів:
— Це все бісове сухе варення. Знову дика маячня наснилася, ніби я був батьком і мучив якогось упиря... А ще привиділося, що ми з Василиною їздили до газети, тому що знайшли труп. Добре, хоч це неправда...
— Не зовсім,— Топчій подав рушника і відійшов. Відразу після пробудження Тюрин його мало не розтовк.— До Скалонне зранку приїздив редактор «Киянина», побий його лиха година. Кричали-с. А пан поліцмейстер просто снідати відмовилися, поки вас не побачать. Нова удовиця з Липок, з місцевої аристократії. Тож самі розумієте — галасу вище за Софійську дзвіницю.
— Значить, таки не сон,— зітхнув Тюрин і застебнув кітель.
Новою жертвою стала дружина гласного міської думи Вільгельма Яковича Ряхіна, який за місяць до того переставився за вельми пікантних обставин. Верхи на жовтобілетній нявці з публічного будинку на Думській. Казали, що небіжчик мав особливу пристрасть до людиноподібних красунь. Може, тому Емілія Людвигівна Ряхіна так ненавиділа нечисть. Майже весь посаг вона витратила на Союз жінок за чистоту Імперії.
«Василина мала рацію,— думав Тюрин, оглядаючи голу жінку.— Всіх жертв пов’язує Союз жінок. Але членкинь сотні, чому саме ці? Добре, молоді хоч гарні. А підтоптані? І знову купоросна олія»,— поліціянт торкнувся рубців на мертвій шкірі. Випалені очі сліпо дивилися у стелю. Старечі зморшки назавжди завмерли в огидній хтивій посмішці.
Поліціянт звернув увагу на туалетний столик. Серед гребінців, стрічок, помад і пудр, якими бідолашна жінка хотіла повернути привабливість, самотньо стояв давній знімок. Три молоді жінки всміхалися з ґанку ошатного будинку з білими колонами. Однією, без сумніву, була вбита, у крайній ліворуч Тюрин упізнав відблиск, генеральші Хом’якової. Обличчя середньої виїв час.
Топчій підліз під руку і жадібно втупився у фотокартку.
— Є думки, хто ця жінка? — відживлений тицьнув у невідому особу.
— Ясно що... ні. В неї ж мармиза іржею поточена. Але будинок бачив. Здається, на Виноградній. Там ще сад яблуневий був. А в будинку щось сталося...— вовкулака наморщив лоба. Тюрин затамував подих. Якщо поставити бодай одне запитання, Парфентій назавжди втратить нитку оповіді.— Ні, не згадаю. Я тоді ще в Обухові служив. Треба питати Петюню.
— А щоб тобі піп добре наснився! — вилаявся Тюрин.— Його-то чого?
— Так він яблука любить до зарізу! У Двірцевому околодку починав. Усі Липські сади перемацав,— посміхнувся Парфентій.
Петюня, як завжди, сіяв слину на задньому дворі.
— Паперівка, або білий налив. Як зараз пам’ятаю. Кінець липня — саме воно. Так щоб прозоре, щоб аж дзвеніло,— прокоментував злидень світлину і млосно закотив очі.
— А мешкав там хто? — Тюрин недолюблював коротуна ще від зустрічі на Трухановому острові. Петюня оголив гострі зуби і цокнув язиком, все одно як тварина перед нападом.
— Почекайте,— життєрадісно заспокоїв Топчій. З бездонної кишені витяг запорошене лушпинням яблуко, обтер рукавом і простягнув злидню. Очі Петюні ожили.
— Бариня одна,— злидень смачно відкусив шмат яблука, аж навіть у Тюрина звело щелепи, а рот наповнився слиною.— Чоловік єйний больно любив Ямою швендяти, з дівками, ще й не з абиякими, а все з нашенськими, з нелюдськими. Утоп, як з русалкою бавився. А потім ще й з покоївкою лихо сталося. Мавка безтолкова купоросом залилася так, що й барині пальці попекла,— Петюня зайшовся злим сміхом і трохи не вдавився яблуком.
— Як її звали?
— Мавку? — перепитав Петюня.
— Бариню, дурень! — не стерпів Топчій. Злидень лише знизав плечима.
— Хіба Рапойто-Дубяго знає. Він тоді розбирався.
*

Рапойто-Дубяго був років на десять старший за Тюрина. Народився у сім’ї священика. Починав з помічника околодочного наглядача. Особливо відзначився у погром 1892-го. У відділку подейкували, що тоді втратив когось із близьких.
Уже у двадцять Рапойто-Дубягові довірили Двірцеву дільницю — Липки, де жили переважно заможні люди. Пізніше людополіціянту пропонували очолити поліцію у якомусь із міст Межі, але він несподівано для всіх вирішив залишитися в Києві.
Людополіціянт вислухав Тюрина, дістав дрібку тютюну, пом’яв у пальцях і поклав назад до срібної тютюнниці. На покришці було вигравіювало «За двадцять років відмінної служби».
— Смерть мавки на Виноградній. Так, я пам’ятаю ту справу. Це за рік до погрому 1892-го було. До кощів. Я тільки починав,— Рапойто-Дубяго на мить замислився, ніби тамуючи болісні спогади.— Власницю маєтку звали Степанида Федотівна Пузріна. Купчиха. Нічого незвичного. Мавка щось там робила з купоросною олією і дуже попеклася.
— Аж так, що загинула? — Тюрин недовірливо звів брови.— А вам не здалося дивним, що сліди від кислоти залишилися навіть у пані?
Рапойто-Дубяго нагородив людиноподібного довгим іронічним поглядом.
— Я бачу, куди ви хилите. Вважаєте себе найрозумнішим? Коли зі столиці, краще за нас знаєте, що тут відбувається? Ні чорта ви не розумієте, Олександре Петровичу. Це місто дуже старе і тримається на своїх ногах, бо існують певні правила.
— Людям з Липок можна все? Навіть мавок купоросом палити? — запитав Тюрин.
— Ні, кожен має знати своє місце і не переступати межі. Там усі домашні посвідчили, що то була випадковість. У Пузріної виявилися впливові захисники. Справу зам’яли.
— А ви як думаєте, що тоді сталося на Виноградній?
Тюрин відчував, що Рапойто-Дубяго досі картає себе за ту справу.
Людополіціянт потрусив тютюнницю, ніби збираючись на думці, а потім з гіркотою додав:
— Мавка була коханкою господаря будинку, а коли він пси мер, купчиха помстилася. Тепер і вона на кладовищі. А чого ви питаєте? Це якось пов’язано з теперішніми вбивствами жінок?
— Я дам вам знати.
Рапойто-Дубяго з розумінням кивнув. Знати своє місце — це й поважати інших за їхню роботу.
*
Тюрин подивився на стару фотографію з будинку останньої жертви.
Ряхіну і Хом’якову вбив «купоросний маніяк», Пузріна померла у своєму ліжку. Всі три були засновницями Союзу жінок за чистоту Імперії.
— Померла минулого року. Дітей не мала. Взагалі ніяких спадкоємців. Будинок пішов з торгів, і на його місці вже розпочато нове будівництво,— прочитав Тюрин довідку про Пузріну.— Але дивіться, Парфентію Кіндратовичу, є дещо цікаве,— поліціянт сунув під ніс сонному помічнику документ.— Її чоловік мав хімічний завод на Куренівці, де в тому числі виготовлявся купорос і купоросна олія.
Топчій потер очі, вдаючи, що уважно слухає. Вони вже добу розбиралися з давно забутим випадком на Виноградній.
— І ще одне! Ось тут! — очі Тюрина заблищали.— Дата народження Пузріної. Бачите?
Вовкулака схилився над документом. Годинник вибив чверть по другій, а в нього закінчилося рятівне насіння.
— 13 вересня, Парфентію Кіндратовичу! День, коли знайшли першу жертву.
Вдруге за добу ноги Тюрина місили багно в бік Великої Підвальної. У такий пізній час жоден візник не захотів підбирати підозрілого синьопикого людиноподібного.
Олександр Петрович помахав химерам над входом до Замку барона, взяв наскоком сходи і безпардонно вломився у двері. Перед собою, як щит, він тримав оберемок мідно-пекучих айстр, чий гіркий аромат немилосердно дратував ніздрі.
Панна Айвс прийняла букет, іронічно звела брову і приткнула квіти у графин з питною водою. Тюрин помітив завалений паперами стіл. Чомусь і не сумнівався, що вона не спатиме.
— Я бачу, вам краще?
— Це дуже важливо. Прийшов порадитися,— Тюрин несподівано усвідомив, що без попередження вдерся до молодої жінки у зовсім недоречний для того час.
— В мене є зачіпка. Ви казали, що ваша мати належить до Союзу жінок, може, вам знайомі ці жінки? — Тюрин простягнув фотокартку з будинком Пузріної.
Василина незадоволено зітхнула, піднесла світлину ближче до лампи і придивилася. Її обличчя просяяло.
— Так, я впізнаю ці колони. Ми жили по-сусідству. У садибі бабці, коли мати остаточно порвала з батьком. Точно що Київ — велике село.
Тепер уже Тюрин здивовано звів брови.
— За будинком був розкішний сад. Володіли якісь бездітні купці. Бабця з ними не спілкувалася.
— І ви не пам’ятаєте перелесника з цього маєтку? Чоловіка з нечисті?
Айвс потерла мочку вуха.
— Ні, на жаль. Мені було років шість-сім. Мало що пам’ятаю.
Олександр Петрович розчаровано зітхнув: уже повірив, що зараз отримає ім’я маніяка-перелесника.
— Але, може, мати більше знає? — панна Айвс наморщила носа. В ній боролося бажання допомогти з необхідністю йти на неприємну зустріч.— Тоді всі були поведені на чистоті людського роду. Людиноподібним дозволялося тимчасово жити лише в деяких нічліжках Подолу. У нас удома все смерділо часником, кілки висіли біля кожного ліжка, розтовчене сушене зілля сипалося за комір, захисна сіль липла до ніг. Брр! Батько вважав це дикунством. До речі, наше оголошення спрацювало,— Василина покосилася на купу листів.— Оце розбирала. Один якраз згодиться.
Жінка витягла з шухляди акуратний конверт, на мить затримала на ньому погляд і поклала перед Тюриним: «Єлизавета Августівна Ушакова-Айвс». Мати Василини теж зголосилася на пенсію від «ростовських посестер».
*

За кілька днів вони зустрілися серед обжерних рядів Галицького базару. Запахи від їдла для найбідніших збивали з ніг. Відьми — червоні, ніби прокопчені від постійного стояння під сонцем — довгими палицями мішали у великих каструлях. М’ясоїдна нечисть стовбичила у черзі по холодець з мертвяків. Лахмітники і жебраки простягали плошки по тваринні тельбушки. Сидячи у діжці, закликав скуштувати слизьких і жирних п’явок болотяник. Голодними очима шукали клієнтів упирі. З-під поли нишком показували пляшки з кров’ю. І Тюрин був певен, що людської там чимало. Поруч громадилися купи непотребу. Чорт-лахмітник вихваляв діряві калоші й розпаровані пантофлі без підборів. Регіт, сварки, істеричні зойки окрадених хвилями перекочувалися базаром.
— Ось вона! — Айвс, затуляючи хустинкою носа, вказала на замазуру в обжерних рядах. У казані особливо люто булькала ядучо-зелена юшка. Жінка щось наспівувала під ніс, монотонно човгаючи ложкою. Довгі сиві патли звисали над висушеними, як чорнослив, щоками. Обидва ока бідолахи застилали більма.
— Служила куховаркою у Пузріною. Мати сказала, таку не забудеш.
— Послухайте, Василино,— Тюрин ледь торкнувся руки жінки і зазирнув їй в очі. Навколо вирував базар.— Я хотів сказати... Поки маніяк на волі, може, вашій матері слід поїхати з міста? Все це занадто серйозно. Та й вам разом з нею?
Василина лагідно посміхнулася.
— Мені приємна ваша турбота. Але я можу дати собі раду.
Василина розвернулася і попрямувала до скаліченої куховарки.
— Навіть не сумніваюся,— їй у спину пробуркотів Тюрин і теж посміхнувся.
*

— Чого витріщився, смердючко? — каліка втупила в Тюрина сліпі очі.— Ти супроти мух носи банячок з медом, бо заїдають, либонь? З таким-то ароматом,— гидкий сміх продер горло.— Шо бульбахи напучив? Один дохтур мені обіцяв жаб’ячі очі присобачити. Але чи я дурна під ніж лягати? І без того все бачу. Все пам’ятаю.
Жінка вишкірила гнилі зуби і перевела сліпі очі на Василину.
— Світ догори дриґом став. От і ти, порядна баришня, а з напівмертвим смердючкою валандаєшся. За часів Степаниди Федотівни, роздери її нечистий, такого не було. Чоловік Федотівни, небіжчик, порядний господар був. Добрий. За сраку міг потримати, у куті притиснути, яку дурепу занапастити, але який пан без того? А Степанида терпіла. Була-бо бездітна. Всю злість на дворових зганяла. Нехай її кістки поб’є шашіль,— колишня прислуга з ляскотом опустила важкий ополоник на голову занадто нахабному злидню.— Особливо хлопчику діставалося.
— Хлопчику? Син когось із челяді? — схопився поліціянт.
— Її прийомний. Пан звідкілясь привіз. Подейкували, що його — нагуляний. Але геть-чисто не схожий. Руденький і тихий, як дівчинка.
Василина і Тюрин перезирнулися.
— От його зі світу зживала. Била дівок, що коло нього крутилися. Об його спину дрючки ламала. Потім плакала, пробачення просила. І знову по колу. Натура хлопчача їй не подобалася, бачте, змінити хотіла.
— А він що — хіба не людиною був? — обережно запитав Олександр Петрович.
— Перелесник, хай йому грець,— покоївка пустила довгу зелену цівку крізь погнилі зуби.— Гарний, що твій херувим. Аж поки у чан з купоросною олією не впав.
— Сам упав? Як таке могло статися? — зойкнула Айвс.
— Ще пан живий був. Поїхав малий до нього на фабрику на Караваєвську. А там і сталося. Бариня тоді над ним тиждень сиділа. Але нічого, виходили. Пана по тому від Степаниди зовсім відвернуло. Вже й ночувати не приходив. А що гірше — до нечисті повадився. На Ямі, бідося, переставився, мо’ чули?
— А покоївка, мавка? Пам’ятаєте? Що з нею сталося? — напосідався Тюрин.
— Ви про Пріську? Сама винна. Чого б це мавка здумала з людським паном валандатися? То Степанида і провчила.
Куховарка крякнула і нахилилася до варива. Більше, як не билися, нічого не витягнули.
— Може, ви знаєте, куди той хлопчик подівся? Як хоч його звали?
— Хе-хе! Смутя, Смутя його кликали. Бо повсякчас смутний ходив.
Жінка зайшлася диким сміхом-кашлем, а коли відхекалася, зло глипнула на Тюрина і пригрозила закликати городового, якщо не підуть добром. Ще й палицею замахнулася, аж зелені каплі потрапили на шинель. Пізніше Олександр Петрович з подивом зауважив, що на їхньому місці залишилися акуратно випалені дірки.
*

— Маячня якась! — дратувався Тюрин.— Як можна знайти людину без імені? Не було ніякого Пузріна, сина власника купоросної фабрики. Жодних метрик. І що це за ім’я таке — Смутя? Василино, ви точно його не пам’ятаєте?
— Повторю вам рівно скільки й сказала,— вкотре обурилася панна Айвс.— Після слів бідолашної я й справді згадала хлопчика з саду. Я зустріла його тільки раз, коли лазила до них по яблука. В нього було щось з обличчям — червоні плями. І він сказав, що його не любить мати. Мене це тоді вразило. Пам’ятаю, довго потім бігала за своєю матір’ю і допитувалася, чи вона справді мене любить,— Василина всміхнулася дитячим спогадам.— Я ще за першої зустрічі з вами згадувала того хлопчика. Але зовні він був цілковито людиною. І головне, сам себе називав людиною. Я спитала, чи він син господарів, він сказав — ні. І потім, скільки туди лазила, жодного разу його не бачила. Але повторюю, це було років двадцять тому. Навіть не знаю, який він зараз на вигляд.
Щоб не тягнути Василину в управління, вони влаштувалися у гучному «Семадені» навпроти Думи.
Топчій, не звиклий до пафосної обстановки, тихо гойдався на табуретці. Його увагу захопили вогненноголові скарбники, що пили каву за сусіднім столиком, і він не зразу розчув запитання шефа.
— Парфентію Кіндратовичу, я вам голову гвіздками до шиї приб’ю, щоб не крутило! Що про старий будинок розвідали?
Олександр Петрович був на межі. Скалонне погрожував забрати справу, якщо вони до кінця тижня не знайдуть винного. На поліцмейстера тиснули згори. На килим викликав Вишиєвський і красномовно натякнув, що за справою Пузріної стоїть сам цінний громадянин Вальдемар Голубєв. Нібито доводилася сестрою його батькові, професору Голубєву. Але найбільше Тюрин боявся, що маніяк заляже на дно і вони вже ніколи його не знайдуть.
— Нові господарі навіть стару цеглу пустили в хід,— розвів руками вовкулака.
— А завод? Де була та купоросна фабрика купця Пузріна?
— Теж нічого,— Топчій злякано, по-собачому втягнув голову.— Завод-то був на Караваєвській. Але тепера на йому місці нову громадину відгрохали. Газета тама ще ця, що наш рід кляне,— Топчій наморщив низького лоба,— ви ще днями тама скандал учинили.
— «Киянин»! — несподівано вийшла з задуми панна Айвс.— Ось як він дізнавався про похорон чи про відсутність чоловіків. Про таке зазвичай дають оголошення.
— Смутя! — Олександр Петрович опустив важку долоню на мармуровий столик і пильно подивився на Василину. Половий злякано підстрибнув і незадоволено зиркнув на синьошкірого поліціянта. Ще пам’ятав, як довелося прибирати уламки столу з минулого візиту відживленого. Топчій перевів здивований погляд з шефа на жінку. Очі Айвс палали. І якби Олександр Петрович краще її знав, то зміг би розгледіти щирий захват.
— І? — обережно пискнув Парфентій.
— Смутя — то Тумс навпаки! — одностайно викрикнули Василина і Тюрин.
— Ярослав Тумс. «Я. Тумс»,— намалював у повітрі Олександр Петрович.
— Купоросна фабрика. Там він впав у чан і зазнав ушкоджень. Тепер там газета. Перелесники прив’язуються до знакових місць,— сказала Айвс.
— Так. Реєстратор оголошень з газети «Киянин» і наш купоросний маніяк,— Тюрин схопився, кинув гроші на стіл і приготувався йти.— Панно Айвс...
— Навіть не починайте. Я з вами,— безапеляційно зупинила Василина.